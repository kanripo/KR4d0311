# -*- mode: mandoku-view -*-
#+TITLE: 平齋集
#+DATE: 2015-09-23 10:24:31
#+PROPERTY: LASTPB  <md:KR4d0311_SBCK_000-1a>
#+PROPERTY: JUAN 12



<pb:KR4d0311_WYG_012-1a>
欽定四庫全書
　平齋集卷十二　　　　　宋　洪咨䕫　撰
　　内制
　　　殿中侍御史王遂辭免除户部侍郎恩命不允
　　　　詔
朕自親政以來臺諫以直聲著者必超軼等級而進之
所以勸敢言廣忠益也卿氣壯而材茂識髙而論偉繇
分察再遷察非法於殿中暴未殄之惡折方萌之姦蹇
<pb:KR4d0311_WYG_012-1b>
蹇匪躬聞於天下朕甚器其直稽諸故府臺臣以供奉
赤墀攝貳版部僅一二見如卿即日為真亦足昭眷簡
之殊旌㧞之異矣矧嘗考覈郡國計簿具見本末理財
有疏義利之辨尤嚴今特舉而措之毋多遜所辭宜不
允
　　　權戸部侍郎趙立夫辭免除户部侍郎恩命不
　　　　允詔
小司徒掌建邦之教法令貢賦抑其細也而後世專以
<pb:KR4d0311_WYG_012-2a>
理財為職卿本固而末茂外寛而内明踐&KR0402;所至務以
有餘不敢盡之意寓於政事攝貳地卿恂恂如不能言
而鉤索原委檢覈滲漏吏無所容其欺心計精矣就俾
為真用懋前業夫天下大計分𨽻四總其入於版曹者
纔二十七郡生寡而食衆用疾而為舒故常患不贍鞭
筭笏畫之長朕方以陳恕望卿勿辭可也所辭宜不允
　　　權刑部侍郎李性傳辭免除禮部侍郎恩命不
　　　　允詔
<pb:KR4d0311_WYG_012-2b>
有虞氏命伯夷作秩宗曰夙夜惟寅直哉惟清寅故直
直故清也知此然後可以為禮樂之官卿務敬以直内
之學有淵乎似道之風甘泉之論思露門之勸講責難
陳善備罄忠益而不汲汲於進寅直清矣若昔折民惟
刑與降典相為表裏疇庸邦憲之平正序春官之貳選
妙望華朕命惟允齊仲孫來省難知魯秉周禮而不敢
動晉欲服楚必先大蒐被廬示之禮時方多艱卿其思
所以尊吾國者徒鳴其謙非朕所望所辭宜不允
<pb:KR4d0311_WYG_012-3a>
　　　權兵部侍郎趙彦悈辭免除兵部侍郎恩命不
　　　　允詔
卿學問造乎精㣲論議根乎正大垂紳端笏於朝盖麟
之儀儀鳯之師師也引年告歸朕以金華之業未就擢
繇武部之最就進貳卿之真亦可為勉留矣而猶以歸
諗歴觀在廷番番黄髮我尚有之而公族之年耆徳明
孰踰卿者四郊多壘主憂則臣族同姓之老方與國同
其戚休而忍不為朕修九伐之法明七徳之武遽舍之
<pb:KR4d0311_WYG_012-3b>
去乎其彊起就厥位所辭宜不允
　　　朝議大夫新除兵部侍即兼國史院編修官實
　　　　録院檢討官兼崇政殿説書趙彦悈辭免陞
　　　　兼同修國史實録院同修撰恩命不允詔
經者道之綱也史者事之紀也八書十字而下述作紛
紛經學之不明也深於經則必良於史卿學有師傳晚
造自得邇英論説析㣲抉奥多先儒所未發用力於經
深矣典謨歴代之軌範春秋百王之䋲墨記言動者祖
<pb:KR4d0311_WYG_012-4a>
焉卿能以經法為史法品藻實録方將軼遷董而上之
進参纂修尚奚遜所辭宜不允
　　　特進左丞相兼樞宻使鄭清之等奏為雷發非
　　　　時乞賜罷黜家居待罪不允詔
自昔有國之患莫大於君臣玩天變而不知懼間者雷
洊發於首春雷君象也詩稱震電不寕不令朕方引咎
修省卿等亦以陽不歛藏俟罪於家上下相與警懼若
此吾國其庶幾乎漢丙魏同心輔政風雨災變時氣失
<pb:KR4d0311_WYG_012-4b>
節皆惕然以為己憂而中興之治成卿宜一乃心徳圖
所以回天意者移災股肱非朕志也明發其率百辟以
朝端朔所請宜不允
　　　特進左丞相兼樞宻使鄭清之等奏為滿散天
　　　　基聖節乞許肆筵不允詔
朕惟天心仁愛人君故出災異以譴告之星雷示變天
所以大儆朕也而卿等職思其憂莫不震恐引慝可謂
得交修之誼矣然損貴酌損節戒苦節禮以義起必惟
<pb:KR4d0311_WYG_012-5a>
厥中朕於誕日既寢上壽之禮群臣嘉賔之式燕可盡
略乎勉體示慈之意毋勤引避之嫌所辭宜不允
　　　太中大夫同知樞宻院事兼恭知政事鄭性之
　　　　奏為雷電非時乞賜顯加黜罰不允詔
廼立春再翌日庚戌殷雷始發又再翌日壬子而震少
陽驟洩恐懼靡寕故預戒百官天基節寢介壽輟用樂
庶幾上答天譴卿乃謂咎在臣等乞加顯黜昔我仁祖
以春雷為異明詔責躬曷嘗歸過股肱卿宜悉心輔朕
<pb:KR4d0311_WYG_012-5b>
以虩虩致福勿復辭費所請宜不允
　　　工部尚書李鳴復辭免玉牒兼侍讀恩命不允
　　　　詔
周小史掌邦國之志奠繫世辨昭穆師氏以媺詔王居
虎門之左司王朝自唐以來瑶牒之纂修經幃之誦説
蓋昉諸此而兼其長為難卿著御史之冠曵尚書之履
聲稱籍甚而執春秋一經以陪緝熈之講尤多所發明
朕熟察所韞閎中而肆外故以開元禇無量開成李衢
<pb:KR4d0311_WYG_012-6a>
之職兼命之進而勸讀則明引君於當道之誼退而撰
次則用大事於書冊之法恢乎有餘地也所辭宜不允
　　　户部侍即王遂辭免同修國史實録院同修撰
　　　　恩命不允詔
文以氣為主職史事者有直氣則無曲筆卿以學問養
集義之氣頃為御史不為強禦屈剛且直矣進升言語
侍從之聨参舉紀傳編年之法以前日之是非一時者
榮辱百世均是氣也况司馬遷之進姦雄崇執利班固
<pb:KR4d0311_WYG_012-6b>
之否正直輕仁義曾莫能當卿麾訶之餘鋒一代大典
久未就緒非卿其誰宜為所辭宜不允
　　　兵部侍即趙彦悈辭侍講恩命不允詔
元祐中程頥為説書以敬涵養君徳范祖禹為侍講以
和開𨗳主意親學士大夫之益如此朕知卿和而能敬
始進之以頥今進之以祖禹徳性之廸意嚮之正惟吾
宗老是凖巽櫝來上謂究心自得而無能悟主朕實愧
焉雖然學有緝熈於光明佛時仔肩示我顯徳行亦惟
<pb:KR4d0311_WYG_012-7a>
卿勉之所辭宜不允
　　　特進左丞相兼樞宻使鄭清之金紫光禄大夫
　　　　右丞相兼樞宻使喬行簡再上奏為雷發非
　　　　時乞賜罷免退伏田里不允不得再有陳請
　　　　詔
春秋書三月大雨震電夏正月也劉向謂雷未可以發
而發陽不能閉隂之象故邇者雷發於春始朕甚懼焉
丞相與國同其戚休既夙夜薰心圖答譴告積隂隨霽
<pb:KR4d0311_WYG_012-7b>
矣而猶執咎不自己夫勑天之命惟時惟幾元首股肱
交相儆戒固應天之實然宣王遇災而懼側身修行詎
嘗分過於申伯仲山甫哉况今外患未弭内治未飭朕
方倚丞相如左右手其安厥位懋我政事以保乂我有
夏穆我天縡毋輕於奉身而退以孤朕也所請宜不允
　　　端明殿學士宣奉大夫李&KR0811;上表辭免除資政
　　　　殿學士知眉州恩命不允詔
朝廷以耆儒而尊故國以世臣而重朕萬里召卿期以
<pb:KR4d0311_WYG_012-8a>
為股肱心膂詎肯使一日去修門哉惟西土嘗不靖朕
為之廢寢食者累月峨英岷秀盡瘁王庭卿大夫之舊
徳宿望莫有留者拊髀躊躇憂顧無所寄然後知季良
在隨亷頗用趙之足以重鄉國也輟經幄之優進書殿
之重髙牙大纛歸鎮鳴珂薦紳父老念疇昔綏靖之勳
猶在必動色相戒坤維可無憂矣况峻職以尚賢即家
而為守在蜀纔止一人朕於卿可謂盡體貎之宜往哉
毋以中外為間所辭宜不允
<pb:KR4d0311_WYG_012-8b>
　　　端明殿學士宣奉大夫李&KR0811;再上表辭免除資
　　　　政殿學士知眉州恩命不允詔
孔子自衛而反魯孟軻去齊而歸鄒弗逢其時乃諉諸
命卿心存於致主朕志切於用賢將以有行未為不遇
曩頻年外服嘗著績於制垣今再嵗中朝遂眡班於執
政雍容勸讀繾綣給扶顧圖任之念未忘何引謝之章
屢至躋隆名於祕殿建巨屏於故鄉歴考前聞罕見近
比相如之諭蜀道方來弩矢之迎買臣之守㑹稽何勤
<pb:KR4d0311_WYG_012-9a>
印綬之上諒薄言於晝繡尚遠告於辰猷所辭宜不允
　
　
　
　
　
　
　
<pb:KR4d0311_WYG_012-9b>
　
　
　
　
　
　
　
　平齋集巻十二
