# -*- mode: mandoku-view -*-
#+TITLE: 平齋集
#+DATE: 2015-09-23 10:24:31
#+PROPERTY: LASTPB  <md:KR4d0311_SBCK_000-1a>
#+PROPERTY: JUAN 13



<pb:KR4d0311_WYG_013-1a>
欽定四庫全書
　平齋集卷十三　　　　　宋　洪咨䕫　撰
　　内制
　　　太中大夫守兵部侍郎淮南東路安撫制置使
　　　　兼知揚州軍州事趙葵以䕶邊無狀乞賜罷
　　　　歸不允詔
善射或失於百命中之餘良醫多得於三折肱之後此
操危慮深者所以達也卿早懐智略鋭赴事功雖鳴劍
<pb:KR4d0311_WYG_013-1b>
伊吾之志未酬而堅壁細栁之風猶在梁荆俶擾淮獨
晏然渉歴多而識慮老可與圗守矣邊烽少歛亟上歸
請兵法曰毋恃其不來恃吾有以待之賊情叵測吾圉
尚疏卿宜日討軍實忠敵王愾其可遽奉身而退乎所
請宜不允
　　　太中大夫守尚書户部侍郎兼刪修勑令官趙
　　　　立夫乞畀叢祠不允詔
漢張蒼為計相更以列侯主計唐劉晏自度支領租庸
<pb:KR4d0311_WYG_013-2a>
鹽鐵至僕射猶領使如舊理財不宿其官簿書放紛吏
並縁為姦利雖竭江河之入莫供尾閭之泄也卿踐更
中外之久財賦脉絡洞燭表裏而姿禀静固精力強乂
又足以行之左户為真朕方委重閲日幾何遽以春衣
辦集而求均佚蒼晏職業僅以是自諉耶維時調度孔
慇尚䆒爾材毋曠吾事所請宜不允
　　　朝奉大夫權工部尚書時暫兼權吏部尚書兼
　　　　修玉牒官兼侍讀李鳴復辭免除權刑部尚
<pb:KR4d0311_WYG_013-2b>
　　　　書日下供職兼職並依舊恩命不允詔
朕惟舜命九官垂作共工臯陶作士皆終其身不易後世
必逓遷熟試以觀通材卿為棘卿有明清之風則峻縂
一臺為臺端有直亮之操則超躋八座為起部有簡静
之譽則併攝天官知卿深故進卿亟也然經逺猶者貴
事功之詳歴圖大任者在望實之積孚兹由五雉之華
趣典爽鳩之重擢無虚月意盖有在卿以因人序升而
辭過矣其思式敬爾由獄以長我王國所辭宜不允
<pb:KR4d0311_WYG_013-3a>
　　　中奉大夫寳文閣待制賜紫金魚袋鍾震辭免
　　　　除寳章閣直學士知静江府廣西經畧安撫
　　　　恩命不允詔
朕待臣下無中外之間以久不見卿詔自姑熟賜對於
便朝議論平實可見於行良用嘉奨攝長起曹詔墨猶
濕而嘖言已至憮然不得而私也廼眷桂管為管右都
㑹有江山之勝無瘴厲之虐峻直西清往顓牧御過家
上冡行道謂榮豈若季布徒以一毁譽為進退哉勉敷
<pb:KR4d0311_WYG_013-3b>
德意使海蜑山獠人懐其生則予以懌所辭不允
　　　朝議大夫權尚書兵部侍郎四川安撫制置使
　　　　趙彦呐乞速加汰斥不允詔
西南六十州倚天險以為固卿老於邊籌控仙源之險
以挫賊鋒功與馬服光據北山等朕既下詔奨勞矣而
爾子洸夫又能獮潰旅以紓心腹之憂威名既立賊雖
狼貪無厭羝觸未已獨不忌吾老羆之當道耶進卿武
部之貳且官厥子於朝其體有功見知之意益堅授任
<pb:KR4d0311_WYG_013-4a>
危難之圖收合散亡謹固封守使全蜀以寧毋過爲引
咎以自餒其氣也所請宜不允
　　　朝議大夫試尚書工部侍郎㳂江制置使兼江
　　　　南東路安撫使馬歩軍都總管知建康軍府
　　　　事兼行宮留守陳韡乞亟畀祠廪不允詔
天下一身也論病以及國原診以知政漢之&KR0979;盭唐之
疽根皆識國體者所深憂朕不能逺德䀌然念三垂之
不靖北門管鑰徒得卿重除戎蒐實養威制變靡一政
<pb:KR4d0311_WYG_013-4b>
之不舉再進文昌用懋乃蹟俾脩捍我于艱病在膏肓
日甚一日忽騰祠請殊駭朕聞得非切於憂國以身之
病喻國之病與夫醫緩所視固砭劑所不及秦越人浣
腸滌胃必有可起之方盖國勢之轉移在人未可諉之
壊症而不爲治也卿亦勉爲王事親藥餌嗇精神以佩
高危之寄所請宜不允
　　　魏了翁辭免依舊端明殿學士除簽書樞宻院
　　　　事令疾速赴行在奏事恩命不允詔
<pb:KR4d0311_WYG_013-5a>
采薇以遣戌視薇之剛柔以爲行役久近之候而出車
勞還杕杜勤歸繼之所以閔歴時之勞也間者嵗聿云
暮卿憤於封豕長蛇荐食上國烈然以樞臣視師于江
上星言夙駕冐犯霜露曽無㡬㣲見顔面亦云壯矣呉
楚上下數千里臂指運掉氣勢翕合有出門同人之應
朕寢爲安廼睠暮春閲時且再勞於王事盍遄其歸在
師中吉序進一等特以示吉甫之燕喜而飲至䇿勲猶
有待也何行而弭歛戍之後艱何施而杜挻憂之内奰
<pb:KR4d0311_WYG_013-5b>
何所處置而使朝廷尊強生靈之無失所延英入對其
熟數于前以圗綏靖引疾而辭非朕望所辭宜不允
　　　謝奕昌辭免特授保寕軍節度使提舉萬夀觀
　　　　恩命不允詔
我孝宗廸關雎之風重葛覃之本言告師氏間歸謁於
祖禰之庭詔馭羣臣必進褒於伯仲之列著爲國典用
厚人倫卿笙磬和平珩璜縝粹清規雅度具存江左之
風嘉則令儀同禀洽陽之氣聨鴈行於朱閣肅鷺序於
<pb:KR4d0311_WYG_013-6a>
彤墀祗奉宮闈還展寢廟榮光接於五世異數萃於一
門超陟齋壇總提真舘盖率先朝之舊匪繇近戚之私
宜益務於好脩毋過勤於引避所辭宜不允
　　　謝奕禮辭免特授保康軍節度使提舉萬夀宮
　　　　恩命不允詔
朕尊臨凾夏夙建長秋化成二南曽無示私外家之意
禮成五廟宜有昭徳異姓之㤙卿性行淑均風神秀徹
如圭如璧泝慶𣲖於貂蟬吹壎吹箎播英聲於鵷鷺託
<pb:KR4d0311_WYG_013-6b>
在肺腑鬱爲羽儀奉翟禕而脩寢廟之恭擁旌旄以領
祠庭之秩寵超二等榮動一時以淳熈戚畹之彛章爲
慶元相閥之盛事匪徒馭貴抑以教婣勉循制節之規
宜畧撝謙之牘所辭宜不允
　　　魏了翁再辭免依舊端明殿學士除簽書樞宻
　　　　院事令疾速赴行在奏事恩命不允詔
兵難隃度則倍道而疾征事有宻奏則乗傳而趣入王
事靡盬所以不遑啓處也國朝儒而知兵莫加於范仲
<pb:KR4d0311_WYG_013-7a>
淹出經畧西事久之未獲要領而占爲副樞定廟謨於
殿陛之間震天聲於靈夏之表卒柔服之卿腹有萬甲
名齊一韓廼者視師之行恊比諸閫拊循三軍有關疆
事既得以直達朕聽今又以所目擊還歸坐籌折箠笞
之好音懐之吾有以待敵矣恢台之交風日未烈其遄
驅以慰渴佇所辭宜不允不得再爲陳請
　　　皇叔祖少傅保寧軍節度使充萬夀觀使嗣秀
　　　　王師彌生日詔(十一月/十七生)
<pb:KR4d0311_WYG_013-7b>
新陽踰節恊氣先春生一代之宗英爲兩朝之國老眷
隆列棘㤙賁垂蓬備牢餼以陳儀茂燕頥而介夀
　　　同知樞宻院事鄭性之生日詔
小寒届節峻岳儲神應昌運以生賢幹洪樞而贊治特
隆眷遇肇錫餼牽介黄髪之脩齡侈緇衣之篤好
　　　永寧郡王楊石生日詔
紀鳳標春将臨銘栢傳龜毓瑞先慶垂蓬豐好賜於周
官洽燕私於漢戚祗予寵眷介爾耆靈
<pb:KR4d0311_WYG_013-8a>
　　　光禄大夫右丞相兼樞宻院使鄭清之再辭免
　　　　特進左丞相兼樞宻使㤙命不允詔
元愷並舉而百揆宅之司空公孤俱立而六典掌之冢
宰大厦必棟梁之任巨川惟舟楫之資允繫具瞻曽㣲
虗授以卿韞帝師之學抱王佐之材疇績中台升班首
輔盖欲䆒致主澤民之業凝調元贊化之功使國勢重
於泰山而人心安於磐石倚毗良切考課匪輕盍亟為
奠枕之圖猶堅執循墻之請人不足與謫也朕正賴于
<pb:KR4d0311_WYG_013-8b>
格心時則勿有間之卿何疑於立政况此艱難之日豈
其閑退之時所辭宜不允
　　　宣奉大夫知樞宻院事兼参知政事喬行簡再
　　　　辭免特授金紫光禄大夫右丞相兼樞宻使
　　　　恩命不允批答
帝賚良弼而輔丕乂天生賢佐而祐中興繄一徳之交
孚實千齡之幸會卿三朝夀俊四海達尊充於性則碩
大而光明備於身則康寕而夀考如圭如璧之猗重較
<pb:KR4d0311_WYG_013-9a>
久人望之獨隆非龍非彲之遺汝師斯國均之對秉盖
天所相惟朕之承中外之壊證已形上下之憂心如醉
趣展濟時之畧毋貽避事之嫌所辭宜不允
　　　宣奉大夫知樞宻院事兼㕘知政事喬行簡再
　　　　上表辭免特授金紫光禄大夫右丞相兼樞
　　　　宻使恩命不允仍斷來章批答
朕以治國平天下根本於人主之身深宮暗室左凖右
規何嘗一息懈而世道積壊之餘國勢未振物情易摇
<pb:KR4d0311_WYG_013-9b>
中夜以思凛乎若朽索之馭六馬榆塞又将秋矣並建
輔弼亟圖康濟免櫝洊至得無以補苴罅漏扶植頽敝
之難耶列聖紀綱法度具在天下事猶可以為卿老於
謀國勇於致君調元經武特在機括之一轉趣亮天工
用答人望牢辭可已也所辭不允仍斷來章
　　　光禄大夫右丞相兼樞宻使鄭清之再辭免特
　　　　授進左丞相兼樞宻使恩命不允仍㫁來章
　　　　批答
<pb:KR4d0311_WYG_013-10a>
元首明則股肱良股肱喜則元首起相須甚切相值甚
艱卿學足以承三聖之傳識足以定萬世之策適更張
之有待嗟大壊之難圖救病於己危以爾為上醫之盧
扁葺廬於既朽以爾為巧工之班輸特隆左揆之登昭
示右賢之切交孚靡間頻巽奚為暝眩而厥疾瘳妙試
回生之劑¶綢繆而彼桑徹熟思禦侮之規毋棄爾成亟
祗朕命所辭宜不允仍㫁來章
　　　金紫光禄大夫參知政事兼同知樞宻院事曽
<pb:KR4d0311_WYG_013-10b>
　　　　從龍上表再辭免除知樞宻院事兼參知政
　　　　事恩命不允仍㫁來章批答
國朝之治莫盛於嘉祐時則有大臣考覈兵數地理使
邊防無闕戍奉典章故事使百官奉法循理而朝廷尊
卿之祖也卿山立川流克世厥德兹以參預進本兵之
重且世厥官運籌幄中制勝堂上修撰兩盡庶幾海内
復還全盛之風詩不云乎對揚王休作召公考此朕所
望於卿者撝辭徒費所辭宜不允仍㫁來章
<pb:KR4d0311_WYG_013-11a>
　
　
　
　
　
　
　
　
<pb:KR4d0311_WYG_013-11b>
　
　
　
　
　
　
　
　平齋集巻十三
