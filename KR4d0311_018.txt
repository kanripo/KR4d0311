# -*- mode: mandoku-view -*-
#+TITLE: 平齋集
#+DATE: 2015-09-23 10:24:31
#+PROPERTY: LASTPB  <md:KR4d0311_SBCK_000-1a>
#+PROPERTY: JUAN 18



<pb:KR4d0311_WYG_018-1a>
欽定四庫全書
　平齋集巻十八　　　　　宋　洪咨䕫　撰
　　外制
　　　太府寺簿劉炳除諸王宫大小學教授制
勅具官某行葦忠厚内睦九族豈惟睦之必擇師儒以
玉其成爾西産之良邃於易能發明未畫之藴其師表
于磐石紬繹義理切劘情性使成人有德小子有造則
予汝嘉可
<pb:KR4d0311_WYG_018-1b>
　　　軍噐監丞謝奕禮除大宗正丞兼權兵部郎官
　　　　制
勅具官某丞郎朕所重非其人不輕畀爾韋平之裔有
詩禮之傳隂馬之族無富貴之累可謂雅噐矣丞我大
宗攝徂郎省豈特用為爾榮恭儉惟徳恪勤廼事朕將
以是觀爾之致逺可
　　　賈似道特轉奉議郎制
勅具官某朕建后於相家又命妃於法從而關雎之化
<pb:KR4d0311_WYG_018-2a>
行進封有俶推恩惟稱爾襲芳弓冶之傳承暉四星之
首擢丞武監進秩二等奕奕光榮矣務學好修用燕多
祉可
　　　度支郎中謝采伯除軍噐監制
勅具官某吳越之劍取其地良妢胡之笴取其材美朕
觀諸此得噐使羣工之道爾生相家而無驕氣地之良
也挹儒科而有能聲材之美也地良材美繇郎版部長
戎監疇不謂宜豈徒以肺腑進哉易之除戎詩之備械
<pb:KR4d0311_WYG_018-2b>
書之&KR1600;胄敿干皆今急務毋視訓工程作為猥釀而不
之屑可
　　　魏峻除太社令楊璪除籍田令制
勅具官某等社籍置令類以公卿佳子弟處之鸞停鵠
峙於梧竹間貴其稱也爾峻貂蟬世家風度凝粹爾璪
筆槖名裔氣禀開敏或司國社或掌帝籍列在容臺培
養逺噐其益勵於學以對寵榮可
　　　華文閣待制知瀘州魏了翁用明堂恩進封蒲
<pb:KR4d0311_WYG_018-3a>
　　　　江縣開國男加食邑制
勅朕有懐時彦宜錫神釐具官某學貫乎古今氣塞乎
穹壌立朝素節挺朝陽之梧桐去國丹心凛歳寒之松
栢屬更張之伊始顧趣召之宜先頴川正急於借恂宣
室遂遲於見誼既底於治廼遄其歸維昔宗祈敷時餕
惠駿奔百辟曽齊胙之靡儀燕衎一賢胡魯膰之未至
宜爵升於糓辟仍戸衍於畬圭爾毋謂萬鍾之何加朕
方念四簋之不飽亟承顯渥入告嘉猷可(餘同鄭/性之)
<pb:KR4d0311_WYG_018-3b>
　　　諸王宫教授蔡仲龍除太常博士制
勅具官某奉常禮樂之司王政由出朕方起耆儒為介
卿以備諏訪博士叅之宜得賢才爾醖藉其學詳雅其
度楷模宫邸蔚有賢聲端委佩玉据經以訂損益之文
折是非之議盖裕如也彼度吾所能行而遷就焉朕安
取此
　　　太社令李晞顔除大理司直制
勅具官某三尺法具在枉於舞文吏朕甚憫焉必得古
<pb:KR4d0311_WYG_018-4a>
之遺直而後可為邦之司直爾詞藻有華業履有度
所居官惟法守是謹以是議法於廷尉不橈不折不&KR0317;
不濫而王道行皇極立矣枉己未有能直人則孟軻之
戒可
　　　敷文閣學士李埴明堂恩加食邑實封制
勅具官某學博而識明氣全而節勁螭頭去國望久鬱
於論思豹尾行邉功獨髙於綏定屬大權之親攬務衆
正之詳延首告李泌以束裝欲為賈生而前席正深樂
<pb:KR4d0311_WYG_018-4b>
只宜亟來思維昔宗祈敷時餕惠肆疇采邑仍衍真畬
(餘同鄭性/之魏了翁)
　　　戸部侍郎京湖制置使史嵩之明堂恩進封鄞
　　　　縣開國子加食邑制
勅具官某賦頴脱之才抱輻輳之畧從途榮顯侈世業
於韋平制閫崇嚴聳軍聲於羊陸惟四履遐&KR0463;之絶警
故九筵精意之潜通禮既底於熙成福寧容於專嚮爵
升蒲璧户衍畬圭帝命式於九圍朕既荷受球之寵天
<pb:KR4d0311_WYG_018-5a>
威不違咫尺爾毋忘拜胙之恭懋暢英猷對揚景况可
(餘同/上)
　　　徽猷閣學士新知太平州鄒應龍明堂加恩制
具官某學擅掄魁望髙法從居易以俟命初無徇世之
心充實而有輝未䆒濟時之藴試望之於馮翊得汲黯
於淮陽雖廣合宫之詢尚遲宣室之見維時熙事丕舉
慶條肆加多邑之榮庸示名藩之寵綏我思成者在於
温恪介爾景福者由乎靖共茂展英猷對揚休渥可(餘/同)
<pb:KR4d0311_WYG_018-5b>
(上/)
　　　華文閣學士知慶元府余嶸明堂恩進封信安
　　　　郡開國侯加食邑制
具官某學擅名儒材優法從長沙之稱吳芮久藉蕃宣
東海之得翁歸更需鎮撫雖緩受釐之訪靡忘籲俊之
思廼睠明禋迄成熙事餕惠下逮於煇庖之賤脤膰上
親乎族姓之尊豈繄時髦可後祭澤肆進徹侯之重仍
加采邑之腴綏我思成在於温恪云云(餘同/上)
<pb:KR4d0311_WYG_018-6a>
　　　楊汝明聶子述明堂恩進封加食邑制
具官某業擅名儒材優法從騎星辰於奎閣歩武寖穹
挹風露於珍臺精神更逺屬改絃而更始每前席之興
思廼睠明禋迄成熙事惟予靡忘於寅畏爾毋替於辰
猶可(餘同/上)
　　　吏部尚書崔與之除端明殿學士提舉西京崇
　　　　福宫制
勅節誼天下之大閑而厲其節者在人主徳齒天下之
<pb:KR4d0311_WYG_018-6b>
達尊而褒其徳者在朝廷朕眷懐東海之濵夙著南陽
之望渇於見晩趣使來思顧抗志之何髙宜疏恩之特
異具官某純明而績學靜定而善謀東撫淮堧制勝紛
㧝之表西馳蜀道計安震擾之餘乃荷寧考簡知之深
予冲人注想之切遲十年之圭覲洊一旦之旌招戔戔
之賁丘園儀圖共政囂囂之樂畝畆懇請辭行屹砥柱
於患失之波歸靈光於戒得之境免從雅志丕振髙風
維元祐諸賢之方來獨范鎮屢召而不至進承明之祕
<pb:KR4d0311_WYG_018-7a>
殿領崇福之殊庭兹復見於耆英宜一循於優禮鳳翽
翽而亦集爰止朕雖阻於儀刑駒皎皎而毋有遐心爾
尚殫於訓誥可
　　　華文閣待制江西安撫使陳韡除權工部侍郎
　　　　兼江西安撫使知隆興府制
勅政令寛猛之乖而後有苻澤之姦民困饑寒之廹而
後有潢池之盗鉏萌芽則力易圖滋蔓則功難有嘉討
捕之勞庸示褒遷之寵具官某忠以體國儒而知兵遏
<pb:KR4d0311_WYG_018-7b>
淮㓂之鴟張威名早暢殄閩兇之螽起籌略更髙緑林
動於循梅黒祲被於汀贑跳梁莫制震蕩靡寧朕合三
道而建元戎爾鼓諸將而鏖劇賊訪鴻鴈於棘荆之下
追狌鼯於篁竹之間左翦右屠而禽其良既大懲於弗
靖下筦上簟而安斯寢遂咸樂於有生以數年宣力之
勤底一旦成功之偉宜進班於起部仍宅牧於洪都勉
為朕留益振如虎如貔之氣盡除民蠧永凝買牛買犢
之風可
<pb:KR4d0311_WYG_018-8a>
　　　大理寺丞鄭伯謙差知常徳府提舉德灃辰沅
　　　　靖州兵馬制
勅具官某武陵枕重湖帶五溪民夷錯處牧御非易必
熟知德意者徃綏之爾厚而不浮莊而不撓正於廷尉
惻然惟恐一民之寃德意盖熟之矣出布藩條旁制四
郡奉法循理以康又民夷俗亦將聞風而帖服本正則
末治也朕方以責實課吏爾求為可知嗣對光華之渥
可
<pb:KR4d0311_WYG_018-8b>
　　　復中大夫直龍圖閣致仕季衍特贈通議大夫
　　　　制
勅具官某天未有久而不定者士君子所以不急乎人
之知而蘄乎天之知也爾公而忠亷而直所至厥績用
茂顧以閑退終人勝天乎朕思起事功於積弛而才之
難九京莫作良深悼歎既還爾秩又寓直羲圖進兩階
以追榮之天者定矣魂而有知歆此愍章可
　　　新知西外宗正事趙彦紓乞休致除直祕閣官
<pb:KR4d0311_WYG_018-9a>
　　　　制
勅具官某奔競成俗如水趨下有安於命誼而無得心
吾能尊顯之爾業履平實治行亷靜甞為部刺史通顯
矣耻於浚常之求甘從肥遯之樂讀書求志若將終身
朕起之外宗曽莫能奪何巻懐之深耶寓直木天優游
閒舘身愈退而愈榮可以媿世之嗜進而務得者可
　　　王儀特轉朝奉郎致仕制
勅具官某仕者以員外郎致其事則澤及後嗣非㑹課
<pb:KR4d0311_WYG_018-9b>
應格不可倖得爾疏通而勤敏甞貳安慶板築之功居
多引疾告老進秩一等不俟積閥遂郎員外殊恩也歸
而教忠尚其無斁可
　　　朝散郎直祕閣李燔特轉朝奉大夫直華文閣
　　　　致仕制
勅具官某朕新美政化民獻有十夫予翼方來而未艾
也胡一賢之不憗遺爾早從諸老之游熟講有用之學
果逹而藝從政何難時未可為則巻而懐之時可為矣
<pb:KR4d0311_WYG_018-10a>
則嵗不爾與果制於命也耶陟序正郎陞華奎閣榮其
歸老示我惜賢可
　　　歸順人偽防禦使樊辛特補武翼大夫忠州刺
　　　　史淮西兵馬副都監制
勅具官某淮右鞠旅汝南歸疆爾有簞食壺漿之迎我
無亡矢遺鏃之費肆加知義易授穹階徃分刺郡之榮
仍領䕶戎之寄勉殫忠力用荅殊恩可
　　　李大謙特轉朝議大夫依前直寳章閣致仕制
<pb:KR4d0311_WYG_018-10b>
勅具官某竭忠盡瘁者人臣之職分榮始厚終者人君
之恩禮爾寛平而栗精練而介吏能著聞久矣輟從郎
省司臬左淛皇皇臨遣精神尤炯然也亡幾何遽以謝
事告良用閔惻華之奎直佚之祠舘又陞之元士始終
恩榮爾尚奚憾可
　　　寳謨閣待制致仕毛憲明堂加恩制
具官某松階凝邃了忘勢利之榮栗里蕭閑自適性真
之樂屬勵精之更始毎籲俊而興思肆衍邑畬之富庸
<pb:KR4d0311_WYG_018-11a>
増家食之華予方篤養老乞言之意爾無忘歸美報上
之忠可(餘同魏了/翁等制)
　　　許應龍除禮部郎中制
勅具官某朕親政以來除南宫郎者再西垣北扉斧藻
王度皆由此其選爾㓜襲荃蕙之芳歩武珩璜之節璧
海瀛山休問籍甚望郎出守挹汗瀾之澤於潮學益老
矣撰遺草奏挈之華峻能以博古之識昌用世之文其
昇也熟禦可
<pb:KR4d0311_WYG_018-11b>
　　　司農寺丞傅㻾除都官郎中制
勅具官某周司𨽻總冗辱之役屬秋官漢都官從事掌
中郎官不法屬司𨽻今庀曹憲部挈令𨽻士職古而事
簡爾儒術通明吏事詳敏累綰郡紱綽有治行蓋能世
其家者渉筆農扈甫謂之來賜墨隃糜趣進厥序其欽
飭百𨽻使不枉於法以培卿用之望可
　　　淮西强勇軍統制吕深轉武經郎制
勅具官某廼者山東逆儔敢犯王畧大振貔虎之氣亟
<pb:KR4d0311_WYG_018-12a>
正鯨鯢之誅制閫第功爾甞鏖戰進官三列仍統一軍
其日夕淬厲以稱信賞可
　　　趙汝遇除度支郎中制
勅具官某地官帥屬以經邦用司金職其入司度司其
出贏虗所關維材是授爾&KR0993;歴中外以老成精練聞國
費積冗軍調紛集楮幣鹽筴術窮而莫繼爾其精意計
度量入為出斟酌損益而圖厥中毋徒委諸有司之吝
可
<pb:KR4d0311_WYG_018-12b>
　　　安恭行除大理寺簿制
勅具官某朕緬懐光朝樞臣保蜀之勲而□其報既擢
其子又録其孫爾競爽而警敏王父所鍾愛也丞郡東
川方騰善譽簿正棘庭趣登華綴三世有績於朝榮矣
哉仕優則學圖稱厥家可
　　　利州路轉運判官陳隆之除直寳章閣權知沔
　　　　州兼利州路提刑兼提舉制
勅具官某蜀號天險沔當要衝積吾百年之經營空於
<pb:KR4d0311_WYG_018-13a>
一旦之蹂躪孰寛憂顧宜得偉材爾氣鋭於理紛術優
於應變祁山斜谷之遺蹟木牛流馬之故智紬繹蓋精
輟從漕輓徃圖控禦合兩節奎閣以重其行爾能以公
滅私一意國事阨塞當築堡塢當修流離當集疲弱當
練悉為朕挽舊觀而囬之進可以瞰秦隴退可以蔽梁
益則維汝功可
　　　利州路提刑王翔除利州路轉運判官制
勅具官某武侯用蜀每患餉道之不繼以木牛流馬為
<pb:KR4d0311_WYG_018-13b>
未足而雜耕渭上規模逺矣朕訂古謀今慨然于懐爾
志氣宏壯材猷&KR0347;達周旋劍棧之表具著勞效繇憲而
漕豈特以平時將輸望爾關隘空於冦攘閭井蕩於兵
燬舊規猶未還也爾其以堅力行實政安輯流離經葺
荒墜使民趨生業之樂則兵享耕屯之利西顧庻其寛
乎可
　
　平齋集巻十八
