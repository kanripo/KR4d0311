# -*- mode: mandoku-view -*-
#+TITLE: 平齋集
#+DATE: 2015-09-23 10:24:32
#+PROPERTY: LASTPB  <md:KR4d0311_SBCK_000-1a>
#+PROPERTY: JUAN 27



<pb:KR4d0311_WYG_027-1a>
欽定四庫全書
　平齋集巻二十七　　　　宋　洪咨䕫　撰
　　啓四
　　　迓鄭制置啓
入侍中宸出制外閫西控六詔磊落籌邊之圖北定三
秦淋漓出師之表惟卧龍之規撫素定故刺虎之機㑹
可投氣壓赤雲聲摇紫邏恭惟某官學空萬古名塞兩
間緇衣敝予又改為兮典刑尚在朱弦倡予有遺音矣
<pb:KR4d0311_WYG_027-1b>
格調更高岸巾湓浦之秋風舉酒平山之春色吟懷激
壯酣膽輪囷論山東之事宜浪戰非䇿指淮南之形勢
寢謀在人上知為天下之竒材公請當今日之重寄方
整雍丘之役又嚴斜谷之征惟井參之上游與關隴而
錯壤枕戈雖切傳檄尚遲豈人謀之未臧抑天運之有
待敵乘丙午之釁而犯梁汴於今百年我應甲申之䜟
而破秦川在此一舉開誠心以集衆智倡大義以激三
軍招摇所臨欃槍如洗天生晟非為朕亟收耆定之功
<pb:KR4d0311_WYG_027-2a>
帝咨度遂相予丕贊升平之業某一身虎䑕萬里駏蛩
昔凌斗野以從游今介雪山而聽令慨斯道之孰主誇
吾邦之有人未賭前茅已占破竹讀長安之露布相與
懽呼賡涇水之鐃歌尚知興起
　　　被新㫖奏事謝廟堂啓
瞻太行之雲心方摇於西徼近長安之日夢忽到於東
華天道以從欲為仁人紀以錫類為孝綱常立矣聖賢
能之竊以行卭郲九折而去官漢許全於子道守西山
<pb:KR4d0311_WYG_027-2b>
三城而入奏唐使便於親闈盖天下之至情宜人上之
深詧伏念某汚邪家世窶藪身名王粲問從誰猝猝行
邊之忠顧况悔生汝依依去國之懷泝瞿塘灧澦而西
躡龍門石櫃以北趼足萬里囘首五年江上秋風影斷
未歸之鴈城頭落日魂飛返哺之烏讀何蕃之傳而躊
躇覧孫寳之章而惕息去天雖渺控地有祈但為昏定
晨省之謀廼叨朝奏暮召之寵父曰嗟予子行役展轉
許時昔我往矣今來思團欒有日舉家懽舞行道榮觀
<pb:KR4d0311_WYG_027-3a>
兹盖伏遇某官以躬行作百世之程以性學立三才之
極大既和於民則細亦盡於人情四牡之啓處不遑聽
其來諗杕杜之憂心孔疚知爾懐歸况家山正在紅雲
之旁而菽水難供白雲之外俾趨北闕就養南陔所謂
老者安少者懷莫非仁之至義之盡苐閶闔䕶關之有
虎蓬萊引掉之常風可恃而前惟繫所主三吐哺三握
髪行窺上衮之光壹舉足壹出言永戴洪鈞之施過此
以往未知所裁
<pb:KR4d0311_WYG_027-3b>
　　　賀廟堂定䇿啓劄
恭審以一代元勲定萬世大䇿生靈有主社稷無疆嘗
觀歴代之源流因攷置君之本末奉之冕服伊尹在太
甲為阿衡逆以干戈召公相康王作顧命凢邦家奕世
之慶皆宰輔得人之功秦不足言漢亦未善代王之入
以太尉陳平何為曽孫之立以將軍楊敞不與或外戚
推擇於襁褓之内或宦官操制於掌握之中託周公行
事者皆然如武侯用心者有幾以至晉聽之司馬之處
<pb:KR4d0311_WYG_027-4a>
分唐付之中尉之轉移倒持太阿擅弄神器忠如狄仁
傑中宗僅付諸人智如李衛公宣宗不出於己噬臍莫
及搤擥徒多惟我熙朝若時元老藏書金匱定大業於
兄弟之繼承漬墨水盂扶正統於父子之授受顧託之
寄在宰相擁立之權歸朝廷大典具存盛事復見某官
相先帝十七年之治培皇家億萬祀之休巍巍煌煌無
逸太平之業赫赫濯濯崧高中興之謀逮&KR1088;几之道揚
重嗣服之付託謳歌之啓而人心屬厯數在舜而天命
<pb:KR4d0311_WYG_027-4b>
歸危疑雖深咳唾已定挈洊雷而出地獨恃寸心扶大
明而當天盡出一手此盖列聖鍳其志先正啓其&KR0454;用
能奠九鼎於聲色不動之中於以大一統於觀聽維新
之始旂常編紀鐘呂特書泰山喬嶽之俱崇長江大河
之無極某委身坱圠拭目休明知宗祏之有依與草木
而同慶然事莫難於謀始功尤重於圖終潞公老臣盡
日立侍於少主之側魏公舊相一旦巻簾於母后之前
有光昔人正在今日某下情不任踴躍慶快之至
<pb:KR4d0311_WYG_027-5a>
　　　秘書郎謝廟堂啓
虎落賦歸尚憶窮邉之戍龍飛入奏忽叨廣内之除當
明兩作離之旦而兼收與謂一為元之制而並下始終大
造之力俛仰平生之榮竊以漢九種一百三家録嚴中
祕唐四部二十萬巻藏富𢎞文迨熙朝之煟興嚴列舘
之鼎峙上搜禹穴下采虞初登其庭者道山日月之最
華讀其書者瀛洲風露之亦飽乃若秩羙職清之選莫
非見殫聞洽之神如某者識字無竒用心徒苦日斜牛
<pb:KR4d0311_WYG_027-5b>
背慣從襏襫之耕月暗馬頭間問兠鍪之役莫府劍山
之外麗譙涪水之濵粗了官癡不改書癖伊川絶學已
箍匠之不存清獻高風尚蒼龍之可語心折百牢之客
路眼穿萬里之親闈苐期西崦之還乃作東華之夢周
章拜命勃宰趨朝天近五雲甫候紫宸之對地清群玉
忽陪碧閬之遊左思於此而賦三都世南由是而擅五
絶歴觀作者深愧斯文兹盖恭遇某官定大計如隆興
開皇極如元祐收召久閑之耆艾韓吕朋來登崇未顯
<pb:KR4d0311_WYG_027-6a>
之俊良晁張輩出謂今奎壁之府自昔豫章之林國以
儲才士焉養望遂下采於兎褐亦俾乘於鹿車某敢不
澡雪精神於征塵没没之餘收歛身心於夜氣摇摇之
後竹裏汲泉而煮茗花邊挹露以研朱端日將臨首獻
三元之頌盛時親見尚賡七德之歌
　　　囘胡判院啓
曠度高才方快景星之睹雄文大軸忽勤明月之投喜
獲一麟盡洗萬馬恭惟某官壘劘屈賈灰撥隂何以湖
<pb:KR4d0311_WYG_027-6b>
海一生之豪為京洛諸老之客流涕痛哭見於議論怒
罵嬉笑發為文章具眼非無其人壓頭終付之命黄金
且盡長鋏猶存自昔聲名當三千而何啻祇今富貴過
五十以非遲某脱從烟霞來足風露枕書清樾之底誰
與喚醒拾句落花之邉更煩舉似略茲具報幸甚鍳紆
　　　臨安諸友招講東山啓
慕徂徠之餘風退安西崦引嶽麓之故事延致東巖豈
不願一鄉善士之交其如非諸儒名家之選莫當盛意
<pb:KR4d0311_WYG_027-7a>
輙誦淺聞盖自兩楹之夢既符一貫之學如綫以仲尼
事有若安能無貌似之疑由子思傳孟軻所幸有性善
之說迨秦熖之寖冷而漢塗之復開淄川言易濟南言
書各擅專門之業賈逵作訓馬融作傳居多著録之徒
雖穿鑿之未純亦發明之良苦㑹文有益温故宜師乃
若㤗北之仰昌黎衡湘之宗子厚頭童齒豁未免先生
欺予哉之嘲耳拂心騷且有吾子見愛爾之嘆顧好為
之通患在善誘以疇能惟本朝五星之聚奎而斯文百
<pb:KR4d0311_WYG_027-7b>
川之至海自伊洛出有洙泗風氣象巖巖立盡三更之
雪精神盎盎坐餘一月之春所謂賢希聖聖希天夫豈
書盡言言盡意諸老信有功於後覺群英求無愧於前
修腔子裏盡惻隠之心貴加存養科舉外有義理之學
不厭討論待自得於源流更孰加於模範藐如逐客老
矣陳人久忘東塗西抹之時未定南去北來之地辱拂
黄龍之榻俾修白鹿之規端是借聾誠難起甓見大巫
而怯敵危坐於虎皮從野翁者遊尚醉眠於牛背略敷
<pb:KR4d0311_WYG_027-8a>
梗槩切幾鍳紆
　　　再荅招講啓劄
某伏承妙語申諭寵延曷月予還歸哉久啓故園之興
吾年今已如此難陪勝社之游况蝸涎不足以自濡而
螢爝何堪於共照徒慚便腹多費解頥幸諸君之見寛
容老子之省事窪尊西市甘寂寞之漫郎石室東山付
風流之太傅薦縢口説切幾心孚
　　　生日囘啓(戊子/)
<pb:KR4d0311_WYG_027-8b>
蒼顔五十三又逢初度化身千百億總是窮愁辱飛雙
鳬來顧獨鶴開行厨於竹裏出妙語於梅邉為留西日
之隂特轉東風之信掛梢緑鳯夢何到於調羮啄黍黄
鷄盟尚尋於煮餅其為心感併得面陳
　　　生日回程宰啓(己丑以墨/梅并詩來)
牛奮其角閲良月之就盈鴻漸于干驚朔風之欲暮過
勤掞藻加賁垂蓬某官學道愛人折節下士問出老先
生之門而驚其不偶日奉太夫人之懽而念其有親欲
<pb:KR4d0311_WYG_027-9a>
囘東里之春先寄西湖之信句隨香動格與榦高照見
百里奚飯牛之心寫出九方臯相馬之意戒以㸃白俾
之守元老我長閑敲碁聲於橘裏為君細誦引酒興於
梅邊
　　　生日囘啓(庚寅/)
閲天地之數久矣疑年對聖賢之書蕭然送日方嘆箕
張而牛奮忽聞春發以鯨鏗笑桃李之争新許楩楠之
耐久詞高戞玉意重訂金水調數聲恨欠雪兒之唱山
<pb:KR4d0311_WYG_027-9b>
光一帶願從詩老之遊占報斐然垂察幸甚
　　　生日囘啓(癸巳/)
九年謫之賦不暇問天十月交之詩猶記墮地方擁山
隂之雪忽披沁水之春醖藉不凢機杼自别以彼富貴
榮華之夢開此風流散淡之懷意氣重於斷金音調諧
於佩玉醉唤盧仝之赤脚强為我歌笑摩杜老之白頭
莫當君賜其為感著未易名言
　　　生日回呉季永寺簿啓(乙未/)
<pb:KR4d0311_WYG_027-10a>
歲週六甲氣近一陽過辱高情俯記初度呉罡之斧修
月出語不凢洪崖之榼留春拜賜殊侈琢磨以岷山五
花之玉䕶養以峨眉千歲之苓愛之欲生永以為好義
襟特重莫訝巻錦鯨而還老眼尚明要看冠鐡豸而立
　　　復官謝廟堂啓
新綸涣發宏開宥罪之科舊秩復還仍賦祝釐之廪與
兩儀而同量控九地以知恩伏念某姿禀迂踈學問寡
陋明主可忠言之日誼熟數之天下本無事之秋黯妄
<pb:KR4d0311_WYG_027-10b>
發矣宜坐反唇之律特寛擢髮之誅僅裭官聨俾安家
食兒從郎罷拾柿葉以學書妻對藁砧然松明而理績
凢此團欒之適莫非坱圠之私以口語心引手加額第
一日之去國倐七年之杜門戸外屨空但有莓苔之徑
床頭金盡况無䆉稏之圩未問數百指碎累之煎熬可
堪七八十老親之落莫居然待盡忽爾更生長樂宫之
稱觴華夷同慶丹鳯門之肆𤯝天地皆春大或漏吞舟
之魚細亦振坯戸之蟄洗之丹筆畀以青氊昔漁者争
<pb:KR4d0311_WYG_027-11a>
隈已斷市朝之夢今廪人繼粟遂紆溝壑之憂靖惟平
生盡出大造兹盖伏遇某官手扶社稷心契乾坤惓惓
乎緇衣之好賢休休然干旄之樂善謂四海之英雄豪
傑悉歸籠絡之中豈一介之皦厲便儇不在㴠容之數
貸之衆人欲殺之始察之公論既定之餘欲放一頭趣
開三面縉紳相顧而動色簡冊大書而有光某敢不仰
體包荒退思遷善歩虚聲裏疑從鈞天帝所之遊知見
香中期報佛地位人之德銘藏亡斁乗染奚殫
<pb:KR4d0311_WYG_027-11b>
　
　
　
　
　
　
　
　平齋集巻二十七
