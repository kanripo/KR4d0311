# -*- mode: mandoku-view -*-
#+TITLE: 平齋集
#+DATE: 2015-09-23 10:24:31
#+PROPERTY: LASTPB  <md:KR4d0311_SBCK_000-1a>
#+PROPERTY: JUAN 14



<pb:KR4d0311_WYG_014-1a>
欽定四庫全書
　平齋集巻十四　　　　　宋　洪咨䕫　撰
　　内制
　　　端明殿學士正議大夫同簽書樞宻院事陳卓
　　　　再上表辭免簽書樞宻院事不允仍㫁來章
　　　　批答
葢聞宣王中興倚重於孝友之張仲有孝友之臣主於
内則戎車四牡始得以成功伐於外卿踐履全君子之
<pb:KR4d0311_WYG_014-1b>
和操守得大臣之正朕之張仲也自登宥府物望具孚
進不躐等厥任増重夫國勢之安危在所寄邊防疎濶
軍律放紛風寒之慮太深隂雨之備宜亟卿雖位樞庭
之末可過謙乎所辭宜不允仍㫁來章
　　　曽從龍再辭免樞宻使不允批答
召虎江漢之命姬旦淮夷之征皆爵上公往衞中國欲
威靈之旁暢必名位之崇加卿有武而有文能定而能
應處基命宥宻之寄得受任危難之風果為朕行耶趣
<pb:KR4d0311_WYG_014-2a>
進臨於都㑹吾無復憂矣知坐折於遐衝胡尚遜於使
端似未孚於予志望之重則可以盡䕶諸将權之尊則
可以奨率三軍矧視周家之禮猶輕其在國朝之典未
逺匪隆縂統曷聳觀瞻抑使表裏聨絡之諸屯皆識上
下綱維之深意玁狁孔熾我是用急姑煩籌筆之勞徐
方來庭王曰旋歸佇錫命珪之寵倚毗良切傴俛奚勤
所辭宜不允
　　　魏了翁再辭免簽樞督視荆湖兵馬不允㫁章
<pb:KR4d0311_WYG_014-2b>
　　　　批答
昔在先朝蜀出名輔張浚精忠之山立允文碩畫之淵
深皆於王事靡盬之秋克奮元戎啓行之畧朕方深於
憂顧卿盍展於英猷荐披謙牘之勤猶遜師干之重睠
禁途之獻納暨經厦之建明雖所陳略施未盡如賈誼
之志然其策常用已深識子房之心兹共濟於艱難乃
過虞於扞格况上流之形勢甚重而中朝之體統不殊
精神既孚&KR0890;絡自貫甲寅報可亟宜上方略于金城辛
<pb:KR4d0311_WYG_014-3a>
巳饗功詎止訖天誅於洄曲倚須戒道勿事循墻所辭
宜不允
　　　曽從龍第二次辭免樞宻使都督江淮軍馬不
　　　　允㫁章批答
易之師正丈人吉非必以素居富貴稱也才謀德業衆
所尊信畏服則國勢倚之而重卿德業之茂才謀之偉
積孚於衆望出分憂寄盡董師干十乘啓行有日矣本
兵置使特壯前茅豈以富貴卿哉况兩相兼官於中元
<pb:KR4d0311_WYG_014-3b>
戎專官於外體貎均一脉絡貫通修扞于艱以敉寧武
圖功盖在此行虎拜稽首對揚王休毋屢勤遜牘為也
所辭宜不允仍㫁來章
　　　文武百寮宰臣鄭清之等上表奏請皇帝正月
　　　　五日天基聖節御紫宸殿上夀不允批答
朕親攬政柄以來嘉與海内相安于善治而秉德不康
寧無以輯天人之和咎證荐形於象緯妖氛旁煽於疆
陲致使吾民重罹其害夙夜怵厲心焉如擣其敢晏然
<pb:KR4d0311_WYG_014-4a>
盛禮備樂於廷以侈誕彌之慶哉群公百辟盍圖往求
朕攸濟顧援承平舊章以請君曰卜爾萬夀無疆固天
保歸美之至情而嚴恭寅畏天命自度治民祗懼無逸
享國之長在此不在彼也其思將順用副憂勤所請宜
不允
　　　文武百寮宰臣鄭清之等再上表奏請天基聖
　　　　節御殿上夀不允批答
誕節之置非古也我朝列聖觀㑹通以合禮必隨時而
<pb:KR4d0311_WYG_014-4b>
酌損之上天示變則寢同天之祲容萬民失業則蠲天
申之縟典盖以畏天恤民為心不以位為樂也朕獲承
至尊休德於今一紀露囊獻賀毎抑而不進矧今玩荐
雷之象恐懼修省莫敢遑息而可効千秋為宴樂乎約
浮崇簡朕志堅定卿等勿重請也所請宜不允
　　　謝奕昌再辭免授保寧軍節度使提舉萬夀觀
　　　　恩命不允仍㫁來章批答
后父據春秋褒紀之義帝舅縁大雅申伯之意而外戚
<pb:KR4d0311_WYG_014-5a>
恩澤寖薄其來尚矣卿以相門芝蘭之彦中闈棠棣之
雋蹈履規矩藹有令譽翟車歸謁首建騂旄雖恩數超
出拘攣之表而人不謂過豈特舊章之可循抑官惟其
稱非私昵之及也樊氏世篤隂亦戒侈恂恂苗裔傳龜襲
紫朕所以期卿者甚逺毋留成命所辭宜不允仍㫁來章
　　　謝奕禮再辭恩命不允仍㫁來章批答
閨門者王道之本后有進賢之志無私謁之心則公道
行而倖門塞紀綱立而名器重雖同氣何有乎濫恩卿
<pb:KR4d0311_WYG_014-5b>
傃富貴而退遜服儒雅而謹勑后實嘉之于邑于謝寢
廟既成禕衣歸省相祀有恪伯仲一日而授兩節度越
常科恩義稱也免櫝來上謂除名盛典不容倖得而謙
畏有加漢四姓㒺克專美於前矣亟祗若予命所辭宜
不允仍㫁來章
　　　光禄大夫右丞相兼樞宻使鄭清之可特授特
　　　　進拜左丞相兼樞宻使加食邑食實封制
門下伊尹學而¶後臣商后所以懋格天之業周公相而
<pb:KR4d0311_WYG_014-6a>
為佐成王所以綿卜世之休朕厲精百度之新注意一
賢之切望既孚於巗石位宜正於元台咸輯群工渙揚
大號具官某道包乎衆甫氣塞乎兩間其無我則顔氏
克己之仁其有為則曽子守約之勇升暘谷之日而春
萬象翊我初潛興太山之雲而雨八瀛贊予更化即上
天下澤以辨分本内陽外隂而進賢凛諌路之復開紛
倖門之自塞回狂瀾於既倒坐消貪濁之風泝大川而
獨航期濟艱難之運惟宿弊不容於驟革而駿功有待
<pb:KR4d0311_WYG_014-6b>
於美成修攘之務孔嚴安危之寄逾重匪進久虚之次
曷旋丕應之機是用稽之端拱趙普之元勲恭以咸平
李沆之舊德序陞左輔光踐前修總樞機於本兵超品
級於賜位仍陪多邑併衍真畬以尊天官冢宰之權以
應太㣲上相之象於戲一德咸有莫大乎主善之為師
百志惟熈莫先乎任賢之勿貳予欲天縡之穆汝翼予
欲國棟之隆汝為予欲職業咸修汝明予欲形聲俱和
汝聽仰承尊帝籲俊之意益䆒佐王治邦之功一人以
<pb:KR4d0311_WYG_014-7a>
寧萬世永頼可
　　　宣奉大夫知樞宻院事兼參知政事喬行簡特
　　　　授金紫光禄大夫右丞相兼樞宻使加食邑
　　　　食實封制
門下朕玩占㤗象稽若乾文北斗璇璣之斡天樞既運
平于四序太㣲端門之列次相爰經緯于三光肆嘉宥
宻之英夙稔弼諧之望誕揚制綍旉告廷紳具官某秉
先覺之姿厲後凋之操學問貫穿於千古器能包括於
<pb:KR4d0311_WYG_014-7b>
三才退然不勝衣充以至大至剛之氣淵乎其似道形
為可觀可度之容徧儀禁路之華趣踐政途之峻力扶
更化備罄陳謨惓惓乎任賢而去邪懇懇乎理内而禦
外尚猷詢兹黄髪獨知籌慮之深咨岳有能奮庸咸謂
延登之晚睠予匪質紹我前休宴紫雲之樓念民生之
未裕開天章之閣虞國事之多艱楫舟必頼於烝徒維
厦匪資於一木參諸夢卜得爾耆明庸合守文應變之
長共致經體贊元之助仍揔提於樞管兼疊進於文階
<pb:KR4d0311_WYG_014-8a>
申錫多畬併陪真采於戯仲虺為左而伊尹為右本一
體以相須召奭在後而周公在前必同心而叶濟惟宻
於補衮則無彌縫之迹惟妙於和羮則有調一之功惟
精神強則國勢張惟紀綱正則人心定俾予以治時乃
之休可
　　　金紫光禄大夫知樞宻院事兼參知政事曽從
　　　　龍可除樞宻使督視江淮軍馬加食邑食實
　　　　封制
<pb:KR4d0311_WYG_014-8b>
門下朕祗承鴻業逺慕駿功督江左之軍而國勢張晉
頼謝安之畧視淮右之師而皇威暢唐資裴度之籌顧
采薇治外之孔嚴宜烝民任賢之尤急妙簡元樞之望
盡提諸将之權肆諏剛辰式渙孚號具官某學醇而識
邃德厚而器閎蚤擅兩都之倫魁蔚為三代之王佐炳
謀國之智先見洞乎蓍龜勵事君之忠精誠貫乎金石
再踐政塗之峻獨顓宥府之崇一念慮必圖乂於家邦
一訏謨必思安於社稷氣塞乾坤之大志期宇宙之清
<pb:KR4d0311_WYG_014-9a>
克敷心腹之司宜佐股肱之郡屬鞬清蹕亞父細栁之
風摲邑麾城子雲長楊之賦眷言江塹粤若淮壖昔稱
南北畫限之區肯蹈東西分晉之轍兹太乙之神來格
久占福曜之臨而甲子之厯有開適應初陽之復趣迎
善氣特命元戎皇天付予有家莫重要衝之守寧王遺
我大寳適資艱運之扶維文武之全才藴深沉之大畧
就陞使領仍衍井畬總表撐裏拓而定規模合前茅後
勁而受節度風生草木聲震山川聖策定則有功可必
<pb:KR4d0311_WYG_014-9b>
應兵之勝真儒用而無敵何難外侮之平注倚非輕延
登有待於戱義問之拒逆亮収萬全於指顧之間張浚
之却偽齊奏三㨗於談笑之頃朕方恢於祖烈爾宜邁
於前修衆益集則精神強列戍睦則首尾應亟菑攘於
外侮用勱相於中興可
　
　
　平齋集卷十四
