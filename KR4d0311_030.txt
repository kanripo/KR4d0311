# -*- mode: mandoku-view -*-
#+TITLE: 平齋集
#+DATE: 2015-09-23 10:24:32
#+PROPERTY: LASTPB  <md:KR4d0311_SBCK_000-1a>
#+PROPERTY: JUAN 30



<pb:KR4d0311_WYG_030-1a>
欽定四庫全書
　平齋集巻三十　　　　　宋　洪咨䕫　撰
　　記
　　　東山婆娑巖壑記
婆娑巖壑者何郷先生吏部俞公讀書處也天目下趨
於臨安穹為雙徑奥為大滌洞崛竒明邃為九&KR0726;玲瓏
及東西永安其鍾為人物唐光啓中錢武肅始以功名
著越百二十餘年有公卓卓相望為名法從山川英靈
<pb:KR4d0311_WYG_030-1b>
之氣大抵屯固䝉欝蓄極而後發夫豈易然也哉公家
西市離東山里許少屏人事窮年藏修山中學成一舉
冠天下後毎觧官還里輙抱書山房繹其業講索益精
造詣益深論著益雄故四方秀艾摳請屨滿緇徒可與
語亦泊然與為莫逆交軒宇佳處丏一語品題未嘗不
笑領也公即世忽二十年僧老死且盡獨主塔且仁應
門業静趣明澹寂如止水撫風物之蕭踈愴耆舊之凋
落以平生最愛環翠之勝因葺閣下為堂以祠公摘公
<pb:KR4d0311_WYG_030-2a>
疇昔所賦名之且悉疏詩文於壁林巚蔽窺花竹深暎
與窣堵相近遠儼猶昔也公儻騎雲馭風挾仙人左元
放之徒忽去而倐來乎夫出處之義大矣静者常得之
艮為山主静而動静不失其時其道光明雖動未嘗不
静也公方徜徉空谷燕坐深山月明長嘯而林華墮門
風霆閣雲而人莫窺其涘及出而施之詩書仁義之澤
滂礴淋漓而春融萬象風節所存殆有駭濤怒颺日夜
舂撞所不能摇者身在禁闥乃心清泉白石間盖處亦
<pb:KR4d0311_WYG_030-2b>
静出亦静也綸巾一壑目擊道存顧不重耶晉謝太傅
高卧東山石室濬谷之趣自謂伯夷何遠悠悠千古此
意惟公識之故并圖其像以慰山靈之思云
　　　餘杭重建縣治記
餘杭苕霅之津會故冬予奉親行霅上諸山扁舟循苕
溪而下間登岸從牧翁溪媪語人人誇誦吾令年方壯
而識老政出清静民曽不省有官府也因以野服謁訂
所聞令肅容於丞舎起訊之故曰縣治舊占溪南後徙
<pb:KR4d0311_WYG_030-3a>
於溪北宣和焚於睦㓂江令袠重建建炎焚於金兵張
令永嗣又建之閲年百餘浸淫穿蠧凛乎欲壓圖撤而
新之治寺吏民之耳目非他役比故不敢不勉予退而
心念邑近在畿内地望非不枵然大也而土薄水淺十
日晴則告乾三日雨則相戒為溢備民以故無葢藏而
令以負租督過者十七八彼芘於此豈能為壓焉之懼
哉所壓有急於屋者見大夫以朝士來宰乎此茍可撐
扶以延歳月何新為新之寧不勤其民而自為紛紜耶
<pb:KR4d0311_WYG_030-3b>
未信潰乎成也越歲月苕人過予門曰縣之寺成矣治
事之㕔退食之堂宴息之室崇樓邃閣表裏中度發地
得中霤遺趾位置靣勢且還其初矣屋後惡木叢莾鴟
鴞狐狸舞怪之地薙翦不留餘拓圃結亭竹木伍伍氣
象一新矣而田里宴然罔聞知嗟夫縣無劇易弱者以
茍偷為安遑惜我後强者惟力是務一役之興萬戚之
乘也於此能於政休俗暇儲材庸力以植壞起仆使吏
治尊民瞻聳而一毫不以動其民至斥圭田再歲之入
<pb:KR4d0311_WYG_030-4a>
以食功可表也已惟昔聖賢道化之盛有本末而無内
外其用力自相在爾室始盖萬室之治不如一室之難
也言偃宰武城澹臺滅明非公不至是室之嚴所親必
直諒所諮必正大所踐必誠敬詖辭詭行姦聲亂色無
一得以摇吾之清明而弦歌之化行矣令其進於是乎
役起正月己未迄於五月癸丑令公族名希磐以進士
試刑法中其科嘗為大理評事云紹定癸巳秋七月甲
子記
<pb:KR4d0311_WYG_030-4b>
　　　於濳縣㕔題名記
六飛都呉邑加重令加選題名昉於隆興甲申續於嘉
泰癸亥前後著見者四十有二人石近燬紹定戊子續
記自晁大夫始舊聞放失矣九華程君燾至精敏而浚
㓗大不弛綱細不漏目民隠吏慝搜獵幾無遺治行亹
亹逼前獻垂滿討諸故府合題名三為一以存往而詔
來且追書唐及國朝全盛時賢令十一人於首高山景
行不以耳目所接為僅足也¶然著記未免於闕聞遺風
<pb:KR4d0311_WYG_030-5a>
或待於慨想東晉虞府君嘗為吾長吏甚有遺愛志逸
其名託錢武肅乾山濟安廟碑以傳邑自漢𨽻丹陽以
來為令者知幾人傳者能幾否固幸其不傳臧而不幸
不傳者可勝道耶夫士君子立於世豈以傳而為善不
傳而遂已也未有為不善而必其傳也亦未有善積而
名不傳也其亦為所可傳勿為所不可傳而自幸為無
傳也雖自幸於無傳而根窳相形其溢於邦之耆老俊
秀牙頰間者未嘗不並傳也書曰康乃心顧乃德逺乃
<pb:KR4d0311_WYG_030-5b>
猷裕乃以民寧司民社者尚監茲哉
　　　會心樓記
濳負天目支峰石柱為縣治前繚鳯凰青山右峙岝㠋
三靣騰躍峻㧞多竒觀東山獨庳伏不稱疇昔嘗於門
阿少左作近民樓以亢厥勢而地廹雜囂非宜久且十
年矣今令荆溪張君本耒公餘慿高周覽謂景岡觀泉
辨隂陽而位置古人所重相攸衆樂園亭之列岫正枕
東麓可駕庳以為崇屬時農隙買材賃力斥亭為重屋
<pb:KR4d0311_WYG_030-6a>
三間飛䟦縹緲脱氛埃而接雲氣扁以會心其下軒窻
靜深仍列岫之舊名前二十歩山碕斗立碕外八十歩
許為圃以射北有净凉亭環立巨竹廼取徑於亭之東
南渉圃級碕而升樓羣山奔湊一覽而有如主人由阼
階肅賔及介相與揖遜酧酢几席間不譁不偪左右具
宜邑勢隱然以尊非直為臨眺故也而却紛領要疏滌
此心之煩欝以熙其民厥有助焉人心元體湛然太虚
之涵萬象無主則物誘於外心徃㑹境有主則理融於
<pb:KR4d0311_WYG_030-6b>
内境來㑹心定而明静而所見物物皆春意斯得所㑹
矣君起中興世家年壯而識老氣盛而志立其政以不
擾為理以勤為功彈琴讀書於退食委蛇之頃泊如韋
布坐以静勝雲生前岑鳥號後塢徃徃忻然契所適是
樓特寄焉爾其成也以紹定辛夘臘月丙午越明年立
春後五日記
　　　此君軒記
軒舊麗寂照精舎東坡以倅杭行縣為賦不可居無竹
<pb:KR4d0311_WYG_030-7a>
之詩隆興初徙於縣治衮繡堂之東開禧間嘗重建寳
慶初元避上嫌名令桐江方侯熙易以此君軒仍用坡
詩晉王徽之語也君者有德位之尊稱自萬乗至子男
百里之國皆稱君以君名縣齋之竹其尊與君百里等
然竹之君以德言百里之君以位言知君之所以為德
則優於君百里矣易之震為旉為蕃鮮為蒼莨竹其時
為春春物之生旉而蕃鮮莫竹若孤根峭直不數歲被
山如雲戴角繭栗曽幾崇朝已干霄而樂生意勃勃乎
<pb:KR4d0311_WYG_030-7b>
其不可禦故欲觀造化生生之德亦莫竹若也侯政成
心休日與君對念吾民生齒之數能如君之蕃乎生養
之具能如君之阜乎襁褓鞠育能如君日夜所息與沆
韰俱升黄髪婆娑能如君什伍相依少長相扶老歲月
飽風霜而無憔悴之色乎以君之生觀民之生侯於此
不徒名也¶吁人未哺吾不可以獨飫人方&KR0751;吾不可以
獨腴對此大嚼奚心哉說詩者以意逆志可也
　　　於濳縣丞㕔續題名記
<pb:KR4d0311_WYG_030-8a>
吳門葉君芑丞吾濳諸臺交薦其材垂滿過予以題名
更端屬之記且曰官無庳崇職無簡煩事無易難惟敬
則行居是官而罔其思非敬¶也居是官而出其¶¶¶¶思亦非
敬¶也上不侵官以僭下不怠官以曠心止於是靡他其
適如農有畔行無越思其斯為執事敬乎芑不佞何足
以及此惟是常平義倉之賦受丁口力役之簡稽暨上
官所以奔走使令之悉惟謹土膏脉奮凍觧泉動出入
阡陌程督防瀦日與臺笠襏襫相爾汝過此不問也有
<pb:KR4d0311_WYG_030-8b>
堂述六靣山而俯沼嘉卉美竹參伍布列暇時玩游鱗
之落曳聽幽吭之啁哳㺯柔芳而坐宻䕃以休其心負
丞不負丞不敢知也余愛其言知敬於職業因筆而畀
之且告來者
　　題跋
　　　龍州免運糧夫䟦
蜀自開禧佳兵以來調役屢矣龍之民獨共其二平時
家出丁壯番上十關五塞以扼氐隴有警則以賦授役
<pb:KR4d0311_WYG_030-9a>
霜骭雷腹麕奔魚貫飛輓於關表間顧更厚征之其民
重困有懟而無告制置南海崔公都運合陽趙公聞而
惻然曰不堪命矣嚴爾戍寛爾轉饟自今其勿與山窮
水盡之邦刀耕火種之俗始有生意誠求之也詩曰民
亦勞止汔可小康毋縱詭隨以謹罔極敢告諸來者嘉
定甲申五月
　　　易齋詩藁跋
詩無定鵠會心是的仲可謫居二十年自放於詩多警
<pb:KR4d0311_WYG_030-9b>
䇿其<md:KR4d0311_SBCK_030-25a>¶賦梅有¶¶天不能寒獨有梅¶一涉春風不足竒之句
讀至此悵然久之曰<md:KR4d0311_SBCK_030-25b>¶其有分寒餓也耶余於此有會其
亦有分寒餓也耶因書巻末
　　　崔文昌書翰跋(為黎監丞/伯登作)
蜀輿鬼分野多鬼術辛巳節(闕/)瑞慶節有日者自益昌
過少城竊&KR0607;菊坡老先生於大慈寺滿散所¶退而謂某
曰帥嶺南古佛西蜀福星也至節前後度劍¶即辭過崇
寧謁德升曰賢大夫旦夕入益昌幕時宣閫猶無恙甚
<pb:KR4d0311_WYG_030-10a>
疑之已而至節後果度劍德升尋入幕以縝栗緯恢博
以簡静翼方嚴從容議論如正¶志審固之鏃劃然而破
的如躊躇滿志之刅謋然¶而中窽如鳴和鸞逐水曲之
馭安然王良造父之手而六轡如舞也用能起久憊之
俗弭¶紛集之變而遂與同升賔主遇合固有數行乎其
間夫以朝廷信臣由一路帥四路若可億揣幕府初開
求士於叢英旅雋之中而數已先定人其可萌一毫劵
外之想乎因觀菊坡手帖有感敬書其後
<pb:KR4d0311_WYG_030-10b>
　　　俞拙菴偈語跋
士君子平生學力最可騐於啓手足之頃曳逍遥之杖
易華睆之簀盖安之以為常而不以為異也拙菴居士
業儒好修以拙自喜拙則静静則平平則澄而明理明
志定不為氣所動故能無怛化病革家人環泣撝勿泣
命子德藻滌硯濡茟手書四句偈以訣神宇凝正鉤畫
勁峭實踐素履絯攝呈露坦然以方寸遺子孫非學力
之騐耶至此然後知簸㺯精光於百巧者之不如拙
<pb:KR4d0311_WYG_030-11a>
　　　陶同年(崇/)詩巻跋
某與宗山同壬戌進士甲申冬同除祕書郎迓之江上
投分日宻乙酉秋某去修門未幾宗山亦去時上方鄉
用舊學何落落獨爾耶宋廣平賦梅花疑非鐡石心腸
人海棠詩近之矣九原莫起撫巻澘然
　　　彭忠毅謚勑跋(為董景/晹作)
紹興間顔邵以其祖魯公所自書告進之上曰人皆有
一死或輕於鴻毛或重於太山處死為難爾忠毅彭公
<pb:KR4d0311_WYG_030-11b>
亦善處死者也守衢日方臘䧟歙睦杭衢介於三郡賊
勢張甚獨與郡僚段處約守城城䧟罵賊以死有殺身
以成仁公之謂矣公伯氏尚書元祐紹聖正人壻余御
史亦以直聲聞天下一門氣節相尚輝映千古景暘公
曽孫壻得吳傅朋所書謚勑於其家故篋猥釀中寳之
如天球拱璧其知所尚哉年月日某敬觀於朱陀聞復
閣
　　　家朝南避偽囘任檄跋
<pb:KR4d0311_WYG_030-12a>
開禧丁夘之變蜀士有死之以為忠者有去之以為義
者各行其志也吾朝南其去之以為義者與夫死生命
也去就義也惟其委死生於天而後能全去就於人易
曰君子以致命遂志朝南以之
　　　徽廟草書千文跋
臣恭惟我徽宗皇帝聖學天縱粃糠姚姒萬幾餘閑游
戲翰墨元氣淋漓不擇地而施梁周興嗣所次千文遂
被異世非常之遇及高宗皇帝中興江左志在復古列
<pb:KR4d0311_WYG_030-12b>
聖雲章奎畫厚募歸之東序毎得宣和宸藻輙悲不自
勝以故左璫慮傷夫上意多抑不進此文其一也龍騰
電掣出入造化躪繇轢羲前無千古甲丁䕶持刼燼不
壞凢十有六紙悉以交龍篆章分劵其縫臣子述博古
識真恭褫而寳襲之一日出以示臣臣聞紹興間今上
知懐素千文藏董弅家命朱勝非諭㫖投進使此書得
陳乙覽豈復求鶩於野乎感歎之餘謹拜手稽首志其
末寳慶初元寒食日臣洪某
<pb:KR4d0311_WYG_030-13a>
　　　髙廟千文跋
經乾緯坤者典學之全功出聖入神者游藝之餘事臣
恭惟髙宗皇帝斷鰲立極息馬論道緝熙光明之學追
嫓三五倬彼雲漢敷賁石經龍畫螺書旁分編刻莫不
大闗造化細及庻務垂則於億萬世千文特凡將下陳
何與大學婣娟餘閑亦復肆筆及之臣子述所藏臨智
永書識以彭城瑤暉奉華印章劉望彭城或謂當時劉
貴妃所得好賜楷法遒潤草聖妍力神動天隨超絶衆
<pb:KR4d0311_WYG_030-13b>
妙視永所書可謂集厥大成金聲而玉振之矣我太宗
皇帝嘗行草千文賜李至至請鑱諸石以詔方來上曰
梁武得鍾繇破碑周興嗣次韻非垂世立教之道孝經
百行之本朕當親書觀思陵奎藻者當以熙陵之意叅
之寳慶改元清明後一日
　　　程剛愍死事跋
死生命也處死生義也義所當死直死耳君子不茍免
而生也身不茍免而生乃所以生社稷也天寳之禍唐
<pb:KR4d0311_WYG_030-14a>
以顔李張許之死而生靖康之禍吾宋以傅李梅陳程
安諸賢之死而生皆功在社稷者也嗚呼安有功在社
稷如剛愍而其後莫之録乎端平初元立夏後兩日古
濳洪某
　　　題洪崖圖
洪崖三皇時有道之士其見於隋唐間者曰張氲或曰
藴自號洪崖先生出入以髯髧五雪驢一自隨此圖是
也呉興葉子淵得晁氏所藏龍眠本手臨以見遺老人
<pb:KR4d0311_WYG_030-14b>
戲云先生固清高弄拙或反巧一人御六子終被雪兒
抄此畵此詩俱有眼也猶子穮弦誦之餘取所畵臨之
一發輙破的老睫為明因識其末紹定癸巳立秋日
　　　題西岳降獵圖
君玉以宫車游獵圖二寄示共七紙韔箭前驅嬪御紛
從來輿去馬蹴踏雲氣其精妙瑰怪縱横變化出入天
神嘆非龍眠莫能作而不能名之轉似都官隆山李成
之曰西岳降獵圖也吾家絹本得之康節邵公濟家人
<pb:KR4d0311_WYG_030-15a>
物部分與此無一不合獨第七節前多馬上羙人四因
合二圖為一次苐其先後以復得非兩家所藏同出一
時之筆紙其創絹其成與絹夀止五百年紙壽千年君
玉倒黄河以洗研挹玉井以濡翰醉攬風露吸金天之
晶而賦之必有與此畵相為夀者紹定癸巳秋日洪某
書
　　　題天台聲聞十八尊者像
余庚午初夏與會稽王仲鈞同遊廬山旬餘一夕仲鈞
<pb:KR4d0311_WYG_030-15b>
先還南康城予獨宿開元寺軒窻静深毛骨灑然夜半
夢至佛殿前遇長身僧握予手而言堯曰數句已斷于
篇章之末參乎¶一唯獨得於言意之外孔子子思相傳
者如是吾佛亦如是孟子不足與語此言訖而覺林月
滿庭水泠泠如琴筑因起坐不寐晨粥舉似衲子無能
㑹但以山中古佛示現為對轉首二紀矣臨安東山静
空出天台聲聞十八尊者像乞一轉語恍然有感追前
夢書之聲文領此必有超悟於語言文字之表者
<pb:KR4d0311_WYG_030-16a>
　　　范丞相謝表跋
慶歴中仁宗以中外人望用韓范富共政責治於期
月間遇合之盛如此一朝欲止僥倖退不肖而小人始
側目相繼去位高平公受知髙廟前無與比至重惜
名器裁抑茍得亦罷相於紹興初直道之難行雖盛世
猶不免可勝歎哉(端平丙申/正月十一)
　　　劉忠肅尚書右丞告跋
挫士氣者沽激之名壞國是者調停之論忠肅公在元
<pb:KR4d0311_WYG_030-16b>
祐初以呂正獻薦為侍御史進中丞又以正獻薦擢尚
書右丞方在臺時彈奏蔡確章亨呂惠卿安燾等靡遺
餘力苐知去大姦大佞以扶植更化之盛不暇計它日
之禍也使公計他日之禍則必以無所是非可否避沽
激之名開調停之論局靣隨手變易奚待閲八年而後
為紹聖哉雖然無鮑叔則無管仲無子皮則無子産無
正獻則安有忠肅觀此告者當有感丙申春社洪某題
於摛文堂
<pb:KR4d0311_WYG_030-17a>
　　　劉忠肅冗費官制擬草跋
前兩項寳元嘉祐詳定減省冗費似是進故事之類後
兩項元豐頒行官制指揮必公為右司郎中時代宰臣
擬進續通鑑於覈正吏治條曰詔於創被差命條曰上
批其間頗有刪改處大意皆如所擬年月與此合我神
宗聖訓左右司須是¶學為宰相良有以夫
　　　劉忠肅遺龔輔之手啓跋(公時為/校書郎)
公用韓魏公薦自江陵府觀察推官除秘閣校勘初入
<pb:KR4d0311_WYG_030-17b>
朝時帖也尊諫院以先生丈丈首畨用名印於月次畨
用於名皆近世所罕見
　　　觀劉忠肅手簡
嘉定甲申予與公曽孫為龍州交承端平乙未丙申又
獲與公元孫今太常寺主簿同朝常簿論事挺挺有祖
風力可敬也出示此軸敬書其後
　　　題劉忠肅和洗竹詩帖
洗竹和篇與白樂天養竹記同意闢邪衛正嚴矣異時
<pb:KR4d0311_WYG_030-18a>
罷相乃出於所善之楊畏何薈翳託根之深耶
　　　觀劉忠肅所書金剛經
此必非在臺省時所書閑退中移心法耳
　　　書諸公贈鍼醫李立之十全堂詩文後
真西山病亟呉義夫自江西津致立之視之曰鍼有起
死功未至之數日西山隤嗚呼天胡奪斯人之亟耶豈
二竪畏立之之至廹之殆耶抑立之有天幸鍼不及施
於决不可起之疾得全其術耶余得竒疾於上齶逾年
<pb:KR4d0311_WYG_030-18b>
累更醫不効立之視之曰鍼艾所不及也知其不可治
而不治是亦全<md:KR4d0311_SBCK_030-26a>¶已江湖¶間恐有異人竒士能以竒方治
疾試為訪之幸得其方以寄是又不自居其全而能進
於全與
　　　書天竺杲古鏡持箴
此古鏡磨鏡法也久後光明透徹自無待磨¶諸禪莫被
老行者熱瞞道不須拂拭¶¶¶¶¶¶¶古濳洪聖俞
　<md:KR4d0311_SBCK_030-26b>¶平齋集巻三十
