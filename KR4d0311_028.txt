# -*- mode: mandoku-view -*-
#+TITLE: 平齋集
#+DATE: 2015-09-23 10:24:32
#+PROPERTY: LASTPB  <md:KR4d0311_SBCK_000-1a>
#+PROPERTY: JUAN 28



<pb:KR4d0311_WYG_028-1a>
欽定四庫全書
　平齋集巻二十八　　　　宋　洪咨䕫　撰
　　啓五
　　　賀鄭丞相啓
伏審揚庭渙號宅揆奮庸天開聖人揭大明於積隂之
後帝賚良弼興霖雨於久早之餘九鼎尊强萬殊闓懌
竊以慶歴之進杜正獻盡草弊端元祐之相司馬公力
囘正論凢其變則通通則久本乎定而静静而安今聖
<pb:KR4d0311_WYG_028-1b>
上始親於萬幾朝家大整於百度追還盛觀允屬真儒
恭惟某官秉粹而履方造博而守約黄裳文在中也道
傳往聖之宗緇衣敝又為兮身繋聖賢之脉蚤勸初濳
之學蔚為大任之儲淵源養䝉羽翼出震六龍御天而
萬物覩依乘最先九鰲負地而四極安扶植更力肆増
隆於上婘亟入贊於中樞密勿引裾雍容補衮避權逺
勢初無富貴之心合意運籌自契明良之㑹覆金甌其
久矣登玉鉉焉遲之播一朝希濶之麻開幾年壅塞之
<pb:KR4d0311_WYG_028-2a>
路昔妖星示變除舊之兆已萌今瑞雪應期作新之慶
可卜兩全文武之憲獨斡中和之機惟國事總總乎其
方殷而民情喁喁然其更切决否泰之消長在乾坤之
轉旋平輕重於一舟丕展濟川之畧寄安危於八柱迄
成支厦之功以福華夷以夀社稷某霜途易蹶冰谷難
春夙䝉鍳賞之殊快覩延登之盛調元有道坐培上甲
子之休播物無垠早吐雌丙申之氣踴躍胥慶編摩曷
宣
<pb:KR4d0311_WYG_028-2b>
　　　禮部郎官謝廟堂啓
九年去國甘從西崦之耕一旦起家遽草南宫之奏大
明昭揭於積曀之後妙造濳囘於沍寒之中脱迹沉淪
委心坱圠伏念某天姿不頴世諦更踈虎負嵎莫敢攖
徒奮直前之氣鹿走險何能擇了無善後之謀寄懷抱
於倚楹付光隂於靣壁低徊空谷轉輾窮途蠻素掉頭
早厭香山之老雍端拍手亦嗤栗里之貧間意行而覔
詩率危坐而讀易忽逢隂剥遂與陽升牢落馮唐尋青
<pb:KR4d0311_WYG_028-3a>
綾之故歩推頽禹錫訪瑞錦之新窠久湮焦榖之芽頓
吐寒灰之熖俛仰自省生成有歸兹盖恭遇某官道包
元功心契真宰伊尹舉而不仁逺矣選衆惟公臯陶歌
而庶事康哉知人尤急熟觀否㤗往來之運宻轉乾坤
闔闢之機大姦朝耡衆雋暮㧞謂鵲巢可窺而鳯凰集
駿骨既市而騏驥來憐其數竒開以寸進某敢不敬佩
隆眷加鞭後圖白首為郎敢嘆桑榆之晚丹心報國更
祈松柏之堅
<pb:KR4d0311_WYG_028-3b>
　　　囘薛觀文啓
恭審陞華秘殿均逸珠庭六子之佐乾坤功成斯退八
還之玩日月宇定自光几几雖新巖巖維舊恭惟某官
吏師一代王佐兩朝問方略之世家自唐浸盛練制度
之人物視漢畧同三十年密勿於修門一萬戸肇開於
大國倚成方切引去何輕野梅官栁之坊路喧迎騎流
水青山之屋門繫歸艎兒孫出萬巻以披吟父老散千
金而燕集移閶闔衣冠之夢為園林鐘鼓之盟陽羡買田
<pb:KR4d0311_WYG_028-4a>
拍塞秧疇之雨惠山試水颼飀茶竈之風誰為公謀使
有此樂某猥慿客度輙犯顔行呂獻可固得罪於荆舒
文潞公初何尤於質肅想見幅巾蕭散訪疇昔之釣游
願言列鼎舂容享方來之耆艾
　　　囘程内翰啓
伏審均逸珍臺陞華穹閣人材凋落之久上深念之
天運轉移之新公向用矣漸所以進㤗於此占恭惟某
官九垓隆名五嶽全氣伊川明道而後獨傳正宗野處
<pb:KR4d0311_WYG_028-4b>
平園以來復見作者早從龍尾直上鰲頭扶日之功未
酬偃月之機已露方奪萑苻之氣遽尋花竹之盟司馬
公之流水青山姑從獨樂歐陽子之茅簷凉簟尚想玉
堂雖出處了無累於吾心然安危豈遽忘於斯世宜膺
蠖濩之眷趣進凝嚴之班與造物者遊益培夜氣後天
下而樂亟告辰猶某狂編虎鬚窮巷龜殻追十年之夢
寧傲宰相而不敢傲翰林叨一日之逢難為諫官而猶
使為御史䝉恩莫稱請誨無從所願君子之彚征庻幾
<pb:KR4d0311_WYG_028-5a>
吾道之浸長元祐之詔大老峩冠而來慶歴之頌名臣
執筆以俟惓惓有屬纚纚奚殫
　　　中書舎人謝丞相啓
歲星之犯執法(前數夕太史奏歲星/犯中執法公果出臺)猥干憲府之誅帝
座之拱紫薇驟玷詞垣之選觀君相之深意知乾坤之
厚恩竊以為治莫重乎紀綱之張用人尤患乎意嚮之
轉拱辰一網君子之氣遂衰之邵兩來小人之勢斯盛
厯攷往鑒寧忘隠憂伏念某髪種種其絲棼心怦怦乎
<pb:KR4d0311_WYG_028-5b>
繩直歐陽余靖列在四諫毎懷聖德之詩王衍盧把合
為一人欲著辨姦之論適改弦而更始偶簮筆以居先
議論不足以聳鳯凰之鳴風力不足以快鷹鸇之逐苐
濳觀於機括慮或撓於規摹景祐一不肖之來大圖搏
噬熙寧三舎人之作孰效鉗鎚去稂莠所以養嘉禾薙
茅艾所以䕶芳草獨奮一擊衆觀四驚或疑靣前行路
之未寛或怪袖中彈文之太早勇為國計奚暇身謀奉
帝勑而傳霹靂之符何難驅鬼仗佛力以運金剛之杵
<pb:KR4d0311_WYG_028-6a>
自可降魔雖閤門不隔於交章而臺院俱成於退舎彼
姦既折此志還伸立五花之磚甫軒眉於旬浹扈六飛
之蹕遽蜕骨於須臾黜轉而陞榮忘其辱茲葢恭遇某
官吾道砥柱斯文津梁遜直諫如元齡之佐唐去副封
如魏相之興漢謂保合善類必去敗羣之羊而修明太
和何愛溺井之狗辨薫蕕之殊氣培杞李之深根俾京
尹授舘以使留許詞臣遜闕以見處宣昭實意安集危
𠂻續翻紅芍藥之吟莫知稱塞占澄碧琅玕之夢終託
<pb:KR4d0311_WYG_028-6b>
生成衘戴輪囷栞摩梗概
　　　囘趙制使啓
恭審上思東略公請西征以文昌八座之尊總元戎十
乘之重江淮増氣關洛屬心恭惟某官文武兼資忠孝
兩盡西平父子悉如飛而如翰慶州弟兄抑非彲而非
虎挫鋒鏑於指顧之下却貔貅於笑談之間功歸一家
名震四海正佩甘泉之槖又分細栁之弓幼度却符堅
於合肥風聲撼塞公瑾破曹瞞於赤壁雪浪翻江中莫
<pb:KR4d0311_WYG_028-7a>
府之宏開外提封之盡䕶不求一勝必出萬全東夏口
西武昌規模既定北羊腸南伊闕經略何難大奏凱於
前茅永垂光於汗竹某搔頭白雪引睇赤雲竹樓之記
猶存徒懷清賞桃林之詩可作尚賀元功
　　　囘楊侍郎啓
竊以南臺執法未輸折檻之忠西掖代言遽獻斵窻之
醜䝉恩超越揣分凌兢伏念某蚤坐排根久成流落窮
懷不柰毎嗟煑鶴之琴老氣未衰尚愛擊蛇之笏天適
<pb:KR4d0311_WYG_028-7b>
開於日月地偶借於風霜了無囘川障瀾之功僅有去
莠䕶苗之志方奮前而抨擊忽踵後以褒還觀象門深
浹日之留已幸翔鸞閣静半生之夢還驚取數過多揆
元有自恭惟某官聲諧笙磬佩襲璆璜閙裏掉頭耿耿
高時之操閑邉袖手惓惓憂世之心念善類之相扶欲
頽風之復起遂令渫辱亦轉光榮詩到蒼苔寄宦情之
澹薄帖來青李佩交好之綢繆占報斐然垂察幸甚
　　　囘趙婺州(必愿/)謝忠定配享劄子
<pb:KR4d0311_WYG_028-8a>
㳟惟先正忠定太師周程粹學文富精忠龍夾日以飛
定神器於危疑之頃鰲負極而立安磐石於指顧之間
初罹偃月之謀終墮浮雲之計迨更聖化始記功宗侑
食原廟之廷圖形容臺之閣阿衡格於上帝雖音跡之
莫追周公祭於大烝迄英靈之如在旂常増耀簡䇿騰
芬某濫次周行聳瞻盛典知臧孫之有後宜文子之作
原爾祖與享之已著丹青之信斯文未喪也更堅清白
之傳賛忭良深敷宣曷既略此酬謙施之辱切丏紆察
<pb:KR4d0311_WYG_028-8b>
　　　囘趙制使(葵/)謝忠肅賜謚劄子
恭惟先正忠肅太師學問以毋自欺為先踐履以不逺
復為主胷吞八九雲夢浩乎無涯腹有數萬甲兵用之
不盡擁師干於江漢控戎索於關河以頗牧之籌修羊
陸之政屯田之奏則營平之逺略出師之表則孔明之
精忠收績前茅垂休汗竹邊有雲中之警上興鉅鹿之
思灑寳墨以疏恩易美名而壹惠光流宇宙聲撼華夷
是皆曹武穆之將家范文正之儒裔克傳世業深結帝
<pb:KR4d0311_WYG_028-9a>
知故能顯揚於無窮于以侈大其有子某聳聆盛事倍
&KR0557;懦𠂻方圖羾於柔緘忽首勤於珍翰執謙良過抱愧
為多排紛控賀不莊仰丏台察
　　　除禮部謝丞相劄子
某恭惟我聖上親萬幾之初賢相宅百揆之始大明昭
揭公道宏開群隂見睍而雪消衆正連茹而茅㧞融歸
皇極扶立太平某去國九年奉祠再歲自謂窮途之老
死不圖大造之更生抱舊直之青綾趨新窠之瑞錦孰
<pb:KR4d0311_WYG_028-9b>
云起廢有此叨榮某官鑒其愚而無它腸愛其懦而有
立志以恤窮悼屈之念為嘘枯吹生之仁首加招徠使
脱沉滯動八十親之喜寛數百指之愁踴躍而興糜捐
以報然念禹錫十年待文昌之相始授此官温公數月
趣東坡之還乃居是選豈繄晚學可跂前修伏望鈞慈
憫傷弓之心危察墮甑之氣索收還誤渥改轉真機賙
其甔石之家授以升斗之壘一飽養志三熏戴恩謹此
控謝併布其𠂻仰祈鈞察
<pb:KR4d0311_WYG_028-10a>
　　　答呉總卿劄子
某九年擯去𤣥都之樹已空一日喚囘少林之壁忽倒
若有相者夫豈偶然某官功名鼎盛之秋意氣相期之
素謂荃蕙化為茅久矣尚復何言而桃李自成隂有之
不須多慮毎對酒而憶太白必裹飯而問子桑更加牙
頰之春欲起頭顱之暮昔耕今穫彼竭此盈竊自攷其
生平曽不滿乎一笑方趨郎舎忽被郵籖論復如前固
待以唐質肅之舉節難保晚正恐如韓忠獻之言猗須
<pb:KR4d0311_WYG_028-10b>
公歸共論此事伏丏丙照
　　　答葉子真劄子
某九年坐廢翟公之門欲氷一旦謂來馮唐之首已雪
方群振鷺忽㸃棲烏作之髀肉久消之餘置諸夢想不
到之地莫知稱塞第劇凌兢足下氣雲升而川増文水
湧而山出念嘗交訊知可論心方從九芙蓉之游特貽
百車渠之帖首勸之以劉元城范希文奏疏繼戒之以
王彦霖朱光廷䇿題推車惟主於行乗舟毋偏其重惓
<pb:KR4d0311_WYG_028-11a>
惓一意纚纚千言期頽風之復興使懦志之有立把玩
不已感藏可知此去凡可以警䇿其不逮毋惜陸續
　
　
　
　
　
　
<pb:KR4d0311_WYG_028-11b>
　
　
　
　
　
　
　
　平齋集卷二十八
