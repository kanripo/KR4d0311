# -*- mode: mandoku-view -*-
#+TITLE: 平齋集
#+DATE: 2015-09-23 10:24:32
#+PROPERTY: LASTPB  <md:KR4d0311_SBCK_000-1a>
#+PROPERTY: JUAN 22



<pb:KR4d0311_WYG_022-1a>
欽定四庫全書
　平齋集巻二十二　　　　宋　洪咨䕫　撰
　　外制
　　　禮部侍郎致仕度正贈通議大夫制
勑有十夫予翼方来下於井參不一老憗遺乃去騎於
箕尾宜加禭典庸示睠懐具官某秉心醇明制行平實
大夫國人之譽蚤推其賢諸老先生之傳晚試所學踐
禁途而獻替簉經幄以開陳每望其儀嘗期以夀胡夕
<pb:KR4d0311_WYG_022-1b>
陽之莫駐忽朝露之先零卧病於數千巻之間性焉已
盡殮含於二三子之手命也何言凄凉萬里之歸赫奕
四階之贈英魂如在茂渥歆承可
　　　趙琳除大理寺丞諸葛十朋除大理司直
勑具官某等獄重事也鍜鍊以為巧攟摭以為察析律
以為宻深文以為公而民命近止國脉斵矣理官其可
不選爾琳噐含渾樸薰然忠厚長者之風挈䋲直於圜
棘刑不失仁故就進之丞爾十朋歩中規矩藹然悃愊
<pb:KR4d0311_WYG_022-2a>
無華之美賛笏畫於國帑利不失義故俾繼琳司邦之
直皆以達吾好生之德也敬之哉惟良折獄可
　　　太學正何處恬除太學博士制
勑具官某博士掌通古今漢始以五經制施讎之易孔
覇之書張生之詩小戴之禮皆嘗以是論同異於石渠
其通經何如哉爾涵渾厚之氣藴精深之學正於膠庠
士服習其訓而不敢犯升之分經講授之官剖疑析滯
導正釋回以成首善之風乃見師法可
<pb:KR4d0311_WYG_022-2b>
　　　架閣林宋偉除太學正臨安府學教授林伯順
　　　　除武學諭鄭斗祥除太學録制
勑具官某等文武異庠而樞紐風化坯冶人物之功等
故選授皆明師爾宋偉志氣激昻講議精博爾伯順風
規凝整汲古深長爾斗祥抱負瑰傑造理宏奥掌故郡
博士中一舉而得三士上庠以宋偉為正斗祥為錄右
庠以伯順為諭望實孚矣教學相長尚觀所進可
　　　兩浙轉運判官顔頥仲除户部郎官兼知臨安
<pb:KR4d0311_WYG_022-3a>
　　　　府制
勑具官某朕間者親札十有二條敕畿尹以重四方之
本丁寧懇到奉行惟人爾立心直而平見理静而明處
事果而精將漕闕下聲采奮厲撫虎兕之出柙知牛羊
之求牧兼組彈壓都人士安之兹用擢之版部郎俾為
真周以奠枕于京為盛漢以桴鼓不鳴為能爕友彊弗
友剛柔異施而國勢增鼎吕之重斯克訓於朕志可
　　　都官兼檢詳趙與□除直寳章閣兩浙路轉運
<pb:KR4d0311_WYG_022-3b>
　　　　判官制
勑具官某歳九遷而日三接遇合之盛也未半歳褒表
者五六其非常之遇與爾良而材寛夷而精宻治郡輔
有善最朕既增秩原其任未幾以丞大宗召又未幾以
都官樞掾進又未幾以寳奎寓直國畿將漕選翼乎鴻
鵠之遇順風誰能禦之夫諸路之漕一也而漕於畿為
難嘘弱揉彊壓浮鎮薄與牧尹參錯為功皇皇枕奠矣
可
<pb:KR4d0311_WYG_022-4a>
　　　端明殿學士廣東經略知廣州崔與之除參知
　　　　政事加食邑四百户制
朕仰稽列聖並建輔臣在乾德則除餘慶於荆南就參
國秉在紹興則擢趙鼎于江右入預政機肆嘉牧御之
賢久欝訏謨之望討論舊典揚厲新綸具官某存心以
事天行義以達道風節高乎一世威名聳乎四夷泛三
峡而歸久適山林之樂越五嶺而召尚安水石之閑甫
陞書殿以賦祠旋即里門而宅牧期釋宵衣之慮忘居
<pb:KR4d0311_WYG_022-4b>
晝錦之榮方飛鴞懐我好音已肅登陴之諭迨急鹿鋌
而走險竟伸負固之誅環扶胥黃木以懐生極交阯蒼
梧而息警益深簡在可後儀圖維漢化之雖更尚唐綱
之未振聚民獻以為敉寧之本每拊髀於才難開皇極
以示會歸之方尤撫膺於道逺疇可禆於大政信無易
於老成以叶羣心以熈庶務仍縂提於邦典兼申衍於
邑租趣装而来虗宁以待噫召公成南國之化既茂著
於民庸尚父起東海之濵蓋共扶於國勢體予至意究
<pb:KR4d0311_WYG_022-5a>
爾嘉猷可
　　　凌嵩除大理評事制
勑具官某天下之平一傾則用法者皆為之輕重故廷
尉置評以平之爾秉心近厚蒞事詳敏退然不知而不
愠擢畫一之科亭四方之讞以身體之以心求之何徃
不得其平哉毋徒曰三尺法安出可
　　　江西路轉運副使吳濳除太常少卿制
勑具官某禮樂根於心著於日用達於天地之化百物
<pb:KR4d0311_WYG_022-5b>
之産隆古聖人重之故分命夷䕫以治其精後世文勝
實衰一奉常掌其粗足矣矧卿不常命惟貳之置爾以
倫魁之望發名父之傳事親從兄仁義充於一性而禮
以節之樂以樂之無非實理出揚濡轡之光華入縂容
臺之制作孰非實用哉世教之防範不立人心之情偽
益滋借耡取帚拔劍擊柱綱常幾少隳矣爾其思辨上
下和神人之道以暢所學可
　　　馮田改差知金州兼管内安撫制
<pb:KR4d0311_WYG_022-6a>
勑具官某襄沔上流為安康以守行帥事左符每艱其
選爾守洋川有治行制閫謂才周應變績著籌邊宜易
鎮要藩信如其言吾得良牧矣郡據秦楚蜀之會距商
虢孔邇非識常山蛇勢不足以圖攻守而撫軍字民其
本也毋怠毋易可
　　　資政殿學士中大夫提舉萬夀觀兼侍讀真徳
　　　　秀轉太中大夫守資政殿學士致仕
勑上印祈閑風獨高於東府掛冠告老景遽迫於西山
<pb:KR4d0311_WYG_022-6b>
繄一身何有於去留而四海實關於輕重特隆禮貌昭
示睠懐具官某俊偉而光明直大而博厚出則野老望
車而迎拜識恨不先入則都人遮道以聚觀用嗟何晚
進陟詞坡之長宻陪經厦之游勉朕躬為天地而立心
使斯世見帝王之為道久韞經綸之妙徑躋丞辟之崇
方觀厥成乃辭以疾雖堅留於勸講莫力遏於懐歸何
但上下牀信人才之有間如失左右手况時事之多艱
維聖賢之會難逢而治忽之機易判所期三事寧計一
<pb:KR4d0311_WYG_022-7a>
階噫君子不可諼兮尚想英規之在賢者樂與共也竟
嗟初志之違徃服恩徽用光祖道可
　　　資政殿學士致仕真德秀贈銀青光禄大夫制
勑致為臣而歸甫惜孟軻之去非夫人之慟忽驚顔子
之亡以十年退養廊廟之資不一日與聞朝廷之議悲
深易簀恩重書棺具官某休休焉有容屬屬乎其敬中
庸大學之經世講貫深微伊訓説命之格君敷陳坦白
少回翔於禁路首典領於文闈為國蒐賢忘身竭瘁方
<pb:KR4d0311_WYG_022-7b>
騰徹棘之譽已告負薪之憂趣升股肱旋乞骸骨鍾全
氣於三光五嶽如斯幾人受正命於太極兩儀僅爾中
夀舉朝歎息行道咨嗟顧民生之方殿屎豈天意之未
平治咸觖金甌之望特陞銀艾之榮噫渉大水而無津
孰濟奔流之勢仰高山而景行尚聞屹立之風九原可
興百世不朽可
　　同簽書樞宻院事陳卓贈三代
　　　故曾祖嘉謨朝奉郎贈太子少保特贈太子太
<pb:KR4d0311_WYG_022-8a>
　　　　保制
勑有媯逺系為漢世家咸而欽欽而躬躬而寵則位司
空實而紀紀而羣羣而㤗則官僕射繄流光之無斁蓋
鍾慶之有源具官某故曾祖某充實中存浚明外著愛
利物博古通今孫搴法從之華子拔列卿之頴傳至爾
曾進輔予治培深而發必茂積厚而報亦豐雨露九霄
進陟青宫之保雲来百世益增黃壌之光可
　　　曾祖母黃氏上饒郡夫人贈文安郡夫人
<pb:KR4d0311_WYG_022-8b>
勑天降時雨山川出雲嵩高峻極之詩所以作也必有
隤止發祥之懿是鍾經文緯武之英具官某曾祖母某
氏淑行椒蘭柔儀蘋藻婦從夫而積累始大厥家孫生
子以顯揚遂彊吾國丕顯曾門之慶申加名郡之封僾
然如存歆此休渥可
　　　故祖膏朝奉大夫太府少卿贈太子少傅特贈
　　　　太傅制
勑寤寐治功登崇人傑三階聫耀不忘夙夜宥宻之忠
<pb:KR4d0311_WYG_022-9a>
五廟均休益茂春秋烝嘗之孝宜隆尊祖用顯詒孫具
官某故祖某德履純明風猷簡逺荐更外服隂成勿翦
之棠特立中朝氣凛後凋之栢僅升華於卿月竟鍾瑞
於樞星賛我逺圖皆而遺訓班高亞傅特申加第之恩
望重世臣益篤傳家之慶可
　　　故祖母蔡氏魏郡夫人特贈安國夫人制
勑舜帝之後為陳文王之昭有蔡宜其家室貽厥子孫
具官某祖母某氏任只秉心温其積行禮嚴舉案曵藻
<pb:KR4d0311_WYG_022-9b>
綬於名卿教篤斷機飛翠綏於法從傳芳再世制勝五
兵不忘報本之思宜厚追榮之典積恩徽於大郡新湯
沐於名邦象服是宜尚其不昧
　　　故祖母汪氏魯郡夫人特贈崇國夫人
勑含飴弄孫者家庭之慶為醴烝祖者寝廟之榮肆倚
重於良臣庸追榮于大母具官某祖母某氏淑均姆訓
雍肅婦儀采南澗之濵躬承家而共祀有北山之李世
為國以生賢睠時樞紐之尊賛我經綸之妙孝思惟永
<pb:KR4d0311_WYG_022-10a>
徳報宜隆易郡號於曲阜之墟進國封於崇墉之壌潛
光煥發懿魄祗歆
　　　故父居仁華文閣學士正奉大夫贈太師特追
　　　　封申國公制
勑朕講求采薇治外之畧企慕烝民任賢之風擢時英
猷列我該輔千尋之木以培植而茂九層之臺以積累
而高必有教忠乃能移孝具官某故父某心夷而履粹
學博而文雄締眷阜陵佩荷嚢之清切受知光廟擁茸
<pb:KR4d0311_WYG_022-10b>
纛之森嚴視萬石以為輕傳一經而獨重克開哲嗣進
翊洪樞禰廟䟽榮躋上公於二吕師垣流慶邁盛事於
三陳可
　　　故嫡母王氏鎮國夫人特贈燕國夫人
勑延范葵而開陶侃濟世之功闚𤣥齡而卜王珪佐時
之業家或無於賢母國奚有於名臣具官某嫡母某氏
環珮雍和帨紛肅穆獻納論思之最能勉其夫彌縫輔
贊之功克昌厥子任方隆於政路報宜侈於脂田進召
<pb:KR4d0311_WYG_022-11a>
公故國之封正魯人小君之號音容未泯蠁&KR0388;其歆
　　　故生母俞氏新安夫人特贈和政郡夫人
勑綵衣之戲天性真樂板輿之奉人生至榮睠予兩社
為輔之英抱此萬鍾致養之憾匪隆禭典曷慰孝思具
官某生母某氏毓詩禮之門嬪衣冠之族怡聲下氣奉
棘列之尊章柔色令儀佐槖班之君子爰篤生於國棟
肆坐筦於天樞心如母存義以子貴易舊封於古歙加
新命於西岷不惟紓蓼莪之悲抑亦示白華之勸
<pb:KR4d0311_WYG_022-11b>
　　　故妻林氏信安郡夫人贈大寧郡夫人
勑召南鵲巢之什夫人起家魯侯燕喜之詩令妻受祉
何嗟契濶不逮顯融具官某妻某氏佩服女貞踐修婦
則于沼于沚齊明錡釜之供如山如河嫻雅筓珈之飾
宜百年之偕老胡一旦之溘先顧予樞臣失此内助宜
郡封之加峻俾廟食之增華
　　　家抑除將作監丞制
勑具官某參井之光下濟岷峨之氣上直鍾其英者多
<pb:KR4d0311_WYG_022-12a>
清廟之噐故選抜為盛爾淵於學而睟葩於詞而峻西
産之彦也外閫荐以名薦深鐍弗售特招乃來球璧宜
在東序而渉匠監之筆朕豈以閬劍善最為可略哉職
優事簡姑涵雅望伯仲壎箎聲問孰禦可
　　　四川制置司機宜文字趙珖夫除太社令制
勑具官某朕重名噐甚錄其父之勞而進其子於周行
不一二見也爾父以名法從當方面撫蜀控秦具有威
畧贊籌莫府爾抑有助朕何愛司社不以為循陔之榮
<pb:KR4d0311_WYG_022-12b>
哉其砥礪事使人知西平有子可
　　　史彌鞏王㝢㩁務羡賞各轉一官
勑具官某等筦㩁國計所關羡必有賞爾宅職京口克懋
厥官嵗入有常能溢其額俾進陞于一列庸奨厲於勞
能
　　　史全之監軍平蔡州轉兩官制
勑具官某方城負固我師進討摩壘鏖戰遂復故境爾
監厥軍計功受賞兩秩升華勉思来効可
<pb:KR4d0311_WYG_022-13a>
　　　孫林張旺告發軍姦並補承信郎制
勑羽林失馭敢犯紀律爾發其姦悉正顯戮而京邑以
寧登名武階儲材将列表示戎行使知懲勸
　　　陳文孫知高州制
勑具官某炎嶠守吏必諳風土稔習俗然後能盡心於
撫字爾端飭而敏於政守封川民無歎愁易符高凉必
能推之共理詩不云乎誰能烹魚溉之釜鬵貴不擾也
往母鄙逺其民可
<pb:KR4d0311_WYG_022-13b>
　　　淮東路兵馬提轄耶律均復山陽有功轉三官
　　　　授武德大夫兼知淮安州鹽城縣制
勑具官某山陽淮之門户間為㓂保王師大討蟻潰䑕
逸爾搴旗鏖撃之勇莫府高之叠進武階徃理邊邑加
意拊循母失軍民之譽可
　
　
　平齋集巻二十二
