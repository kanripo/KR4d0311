# -*- mode: mandoku-view -*-
#+TITLE: 平齋集
#+DATE: 2015-09-23 10:24:32
#+PROPERTY: LASTPB  <md:KR4d0311_SBCK_000-1a>
#+PROPERTY: JUAN 29



<pb:KR4d0311_WYG_029-1a>
欽定四庫全書
　平齋集巻二十九　　　　宋　洪咨䕫　撰
　　序
　　　楚泮榮登義約序
禮賔周制續食漢法士未嘗為舂糧之謀科舉設而待
士之意衰薦名春官至有貧不能行者亦有屡上而索
其家者逺方皆病之番江去武林餘千里歲當大比相
與裒金俟同盟薦送之多寡均以給費嗟乎牀頭金盡
<pb:KR4d0311_WYG_029-1b>
壯士失色囊無一錢羞澁萬態彼盖未知道者吾儒讀
書萬巻可敵猗頓之富何至預以行槖不充為憂是舉
以義為勸亦惟相期於功名之會而已然義利相去不
能以寸而趨舎有舜跖之分平時燈窻議論務以道義
相磨礲至利害廹之小則賣友大則賣國視所學為芻
狗者多矣諸君聯翩青雲致身富貴其毋忘虀鹽時後
車十乗從者數百其毋忘聚糧時一貴一賤升沉不齊
其毋忘同盟時能守是約斯可謂義皆曰能遂輟萬錢
<pb:KR4d0311_WYG_029-2a>
為之倡嘉定三年正月望日錢唐洪某序
　　　送何龔父序
夏至後三日龔父歸閬訪予以别飲之酒且告之曰君
子之學進於静為難静者誠之復性之貞也聖人定之
以中正仁義而主静學聖人者必以静養夫中正仁義
之所自出盖人生本静物交物引之則静者動動而無
以制之愛惡情偽互相感觸則横流而忘反静所以制
夫動也而静之功非可以驟進朝省夕察日磨月鍊用
<pb:KR4d0311_WYG_029-2b>
力於惟危之地如馭悍馬如防潰隄如治百萬之師使
志足以帥氣而氣不為非義餒在我者立在物者靡慾
心平而躁心釋静之功進矣静進則内體純固而清明
廣大生焉清明則天地萬物之理皆會於吾誠廣大則
方寸之運天地萬物皆為吾用而道在是矣易六十四
卦乾坤之外其本體以道言者惟復與艮復之動隠於
至静之中故曰反復其道艮之静立於羣動之表故曰
其道光明道未有不自静入者也參之魯艮顔子之如愚
<pb:KR4d0311_WYG_029-3a>
復聖門之正傳以此龔父資簡茂近於静其入道為易
澄心以觀我平心以觀物一敬主内萬想不摇山光凝
而白雲度野水空而庭草碧悠然意得表裏俱瑩所到
詎可尋尺計哉予方習矣弗察乃以告吾子它山之石
可以為錯朋友講切之義也龔父勉之異日將於是乎
觀所進
　　　於濳洪氏譜系圖序
洪姓有兩出一避唐孝敬帝及今本朝宣祖諱易𢎞為
<pb:KR4d0311_WYG_029-3b>
洪一伏羲神農間共工以水德伯九州其子勾龍為后
土後裔封於共為共氏漢末避仇益水為洪吾宗共伯
之胄也聚族天目下以東洪名其村無慮六七十家耆
舊相傳始祖自四明挈家奉母來今西莊下擔墓猶亡
恙毎歲除家祀所謂渡江祖席地用古禮而所徙歲月
漫不可考然自始祖至於今不翅十五六世一世三十
年當是唐中葉徙居於濳谷口矣洪望燉煌郡其散見
於纂記多占籍東南吳廬江太守矩宣城人唐集賢學
<pb:KR4d0311_WYG_029-4a>
士孝昌舒城人翰林學士侃仕南漢參知政事昌杲仕
南唐昇元宗譜一侍御三尚書則鄱陽三洪之逺祖也
得姓以來鄱陽為鼎盛而在濳之洪四五百年間種德
蓺善源深流長曽未有顯者豈聞崖&KR0726;之風以肥遯為
高歟抑名山大川英淑之氣有待而發蓄雲閉霆然後
大沛厥施歟紹興己酉裔孫珏首考世系𣲖别為圖藏
於家其後斌又采之為祖宗諱第圖訖于己夘去今六
十八年枝葉益蕃不可無紀余自郎曹罷歸地偏日永
<pb:KR4d0311_WYG_029-4b>
因彚稡而續之凢力田以肥家從戎以世宦讀書為文
以名塲屋皆倉監公長子仁朗之傳吾所祖也故詳仁
藴之後數傳而遂微故老不存舊聞放失未免間闕文
以俟質訪夫能言其祖郯子見師不識其先藉談取誚
肖貌於兩間者不可不知世繫之所自出知所自出則
知根榦華葉同此一氣自葉流根不容間斷春秋烝嘗
以序昭穆而謹終追逺之意存歲時會聚以親族黨而
乖争陵犯之風息朝夕講摩修飭求為善士君子之歸
<pb:KR4d0311_WYG_029-5a>
而無忝於爾祖此圖盖亦風教之助云寳慶丙戌六月
庚寅十五世孫某序
　　　豫章外集詩註序
天降時雨山川出雲故嵩高烝民之咏不于人物之盛
而於其生我朝列聖以人文陶天下學問議論文章之
士莫盛於熙豐元紹間其生也類在於神宗朝如詩家
曰蘇黄曰黄陳蘇公生於景祐陳公生於皇祐而豫章
生於慶歴天地清寧日月正明禀於氣者全也公得清
<pb:KR4d0311_WYG_029-5b>
寧正明之全氣氣全而神王挾豐隆騎倒景飄飄乎與
造物者遊放為篇章超軼絶塵獨立萬物之表坡翁盖
心服之而後山師焉其集嘗擬莊子分内外篇外集如
韓淮隂驅市人背水而戰暗與兵法合内集如諸葛武
侯八陣竒正相生鬼神莫窺其奥彚分之意嚴矣君子
之學日進而日新日新而日化進則人新則道化則天
逝者如斯不舎晝夜正以是也文與詩亦然論詩者不
泝其始無以知其進而新不極其終無以知其新而化
<pb:KR4d0311_WYG_029-6a>
内集斷自入舘以後極其終矣外集起初年溪上吟泝
其始也眉山任處士驥天成擺落科舉之累真積於學
者無不覽愛公詩若嗜慾然以内集有任子淵注因註
外集十二巻攷年譜以推出處用事必求其意用字必
探其原勤且博至矣或以詩嘗經公手刪而疑其多愛
然使學者盡見前輩少年至老之作以觀日新日化之
功雖多不厭也子逢博習有家法方注詩時兩髦耽耽
檢書捧硯領退而學詩之意今以名卿守蜀白首矣懼
<pb:KR4d0311_WYG_029-6b>
父書無傳力自校讐鋟而公諸世萬里信來俾序之某
晚出未闖其藩何敢贅疣攻瑰謂宋宗儒摘阮歌戴道
士彈琴書不知何以分内外當有能辨之者余聞李衛
公好惠山泉置驛取水有僧言長安昊天觀井水與惠
山泉通雜他水十餘缶試之僧指其二曰此惠山泉也
文饒為罷水驛欲知内外之辨者請以是觀之
　　　桂巖雙蓮圖序
西風入簷涼滿巾席紫水何君器之以嘉蓮圖來示云
<pb:KR4d0311_WYG_029-7a>
大兒自任舎桂巖沼中所産前是庭砌嘗長異篁今復
有此鄉之耆耋雋艾相與夸咏以為瑞懼弗克當也子
以為何如余撫圖太息曰深哉造物之意也鳲鳩在桑
其子七兮淑人君子其儀一兮鳲鳩之哺其子朝從上
下暮從下上均平如一君以義方名家以厚德燕後男
子子四叔仲季連著聲科級而伯未也伯有子亦復嶄
然露頴𣲖義方之澤蔓厚德之慶猶鳲鳩晚哺已徧於
下方進而上固有開必先乎夫英華者和順之發也馨
<pb:KR4d0311_WYG_029-7b>
香者忠信之逹也充實輝光者善羙之形見呈露不可
遏者也君觀是華根培而榦擢枝芳而趾榮天理人事
之相符昭昭也惟無必其在天而後知天之可必也
　　　春秋說序
帝王誥命訖於平王國風變於黍離聖人傷王者之不
作因魯史修春秋以奉天命而立人極夫天命流行於
人極之中無一息間斷人惟不知吾心有天而外求天
謂吉㓙禍福天未嘗定往往無天而動於惡然天雖有
<pb:KR4d0311_WYG_029-8a>
時而未定終必有時而定天者定則人者屈此人極之
所由立也此春秋成亂賊所以懼也彼亂臣賊子惟利
是計豈懼夫空言之貶身後之辱哉懼夫天者定而人
者屈失其所以為利也故凢犯天下之清議冐天下之
大罪逭諸一時不能逭諸異日能逭之其身不能逭諸
其子孫人誰無愛身愛子孫之念知天定有不可逭則
欲動於惡將有所懼而戢此撥亂返正之筆所以有功
於人極也且易春秋在魯皆所以司天人之契人欲窮
<pb:KR4d0311_WYG_029-8b>
而天理滅其卦為剥春秋二百四十二年純乎剥者也
以齊威覇天下始末求之毎四十年當一爻隂愈進則
亂愈甚盟宋之後晉以天下之權授之楚而大夫專盟
諸侯皆廪廪乎贅疣之危五隂之剥成矣其末又以天
下之權授之呉吳楚與越參立而交横大夫各朶頥其
國禍亂及矣而獲麟於西狩亂極必治安知無王者作
此碩果不食剥所以不終於剥也春秋以傷王者不作
而始以幸王者復作而終以魯聖賢之澤未冺一變可
<pb:KR4d0311_WYG_029-9a>
至道而託之以詔萬世天道至教聖人至德備見於行
事斷斷乎循之則治失之則亂信人極非春秋不立也
余自考功罷歸杜門深省有感於聖人以天治人之意
作春秋說
　　　兩漢詔令序
天道不言而四時行聖人不言而萬化成言非感人悟
物之本也審矣二帝之典三王之謨猶不能已於言誠
在言前也言出於誠雖言而忘言漢世至誠之學不講
<pb:KR4d0311_WYG_029-9b>
皇極之訓蔑聞而一人志慮形為播告大抵出於手製
天下猶得以因其言知其意夫言之不文行之不逺渾
渾灝噩王言之體也漢上接三代統緒其文猶有爾雅
之遺人主天資有高下躬行有純駁識量有廣狹政事
有得失固不容槩論而以仁立國之意丁寧反覆四百
年猶一日至先主孔明之用蜀一時詔勑亦能使聞者
為之興起豈非兩漢之澤未斬歟孟子曰誦其詩讀其
書不知其人可乎是以論其世也此書為尚論其世作
<pb:KR4d0311_WYG_029-10a>
　　　送程叔運(掌/)之湖南序
秋風動容木葉欲下眉新進士叔運程君過我東山將
歴沅湘而南征愀然買酒酌之曰香草佳木隨地皆産
而莫盛於湘之南湘南衆芳所在杜衡江籬芙蓉薜荔
木蘭若芷荃孫椒桂不可一二名而莫盛於蘭蘭有國
香人服媚之初不以進而榮其生深林無人自芳亦不
以退而辱騷人所以反覆深致其意以其似道也故紉
之為佩折瓊枝以繼之而求襲其芳澤是芳發於身逹
<pb:KR4d0311_WYG_029-10b>
於家漸於國以及乎天下熏烝乎兩間流被乎百世曽
何負於人哉而服艾者謂不可佩人心嗜好不同乃爾
於蘭庸何悲委厥美以從俗而與惡草俱化則蘭之悲
也然蕪没於蕭艾之中可蔽其芳不可奪其芳故曰佩
繽紛其繁飾兮芳菲菲其彌章又曰惟兹佩之可貴兮
芳菲菲其難虧¶其根於天者盖始終未嘗為時俗流從
所轉也蘭有數種有澤蘭有石蘭有一榦一花之蘭或
秀於春或旉於夏而發榮沅湘者紫而尤馥見於秋為
<pb:KR4d0311_WYG_029-11a>
正秋方憭慄慘悽萬卉溘然如戰敗無人色緑葉紫莖
表表獨芳其可敬也夫坎維心亨困而不失其所亨此
蘭之所以似道也君欲進乎道盍於蘭乎訪之且為我
歴訊衆芳無恙攬涕延佇未知九畹百畮之誰屬也
　　　嬾窟詩藁序
祕丞檇李錢君子正與余好嘗從容論詩喜稱仲氏慶
善賦詠得囘谿老人之傳恨不及識也子正即世十有
五六年其猶子巖友以嬾窟一編來曰願徼福於秘丞
<pb:KR4d0311_WYG_029-11b>
叔丏為先君子發之予愴然追往不能已因念詩亡而
離騷作騷之憤世疾邪盖出於小雅之變後世之詩又
以出於騷為近雅時觸乎所感事拂乎所遇託物引興
以寄永愾紆餘窈渺激揚頓挫有不盡之思而詩工矣
然皆變小雅流風之遺也知大雅廣哉熙熙乎之體幾
何人哉慶善嘗為長樂宰施不盡學其見於詩凢騷人
感槩不平之氣憤欝無聊之情一無有陶寫性分惟澹
然樂易之歸江山之平逺風月之清明草木魚鳥之幽
<pb:KR4d0311_WYG_029-12a>
閒自適皆其神氣之動德符之充也廣大而静疏逹而
信者宜歌大雅其必有會乎
　
　
　
　
　
　
<pb:KR4d0311_WYG_029-12b>
　
　
　
　
　
　
　
　平齋集巻二十九
